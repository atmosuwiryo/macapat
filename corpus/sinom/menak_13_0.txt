iya apa ngapuraa
Wong Agung Surayèng Bumi
saking gunge dosaningwang
katon binêcikan mami
sok malês angalani
Si Baktak ngajak maringsunsigra ngaturan budhal
saking pakuwon lumaris
tan kawarna ing marga praptèng jro pura

sigra lajêng angadhatyan
Kuskèhèl lan pra dipati
ngêbroki wismane Baktak
Baktiyar lan Baktak sami
cinancang regol jawi
lan rabi tan kêna têmu
ginubêng gaman ligan
ugyane lêlaran kalih
prapta suguh bupati kang têngga pura

sêga matêng tigang dina
pan atusan jodhang prapti
patang dina sêgah mêntah
bèbèk bêras kêbo sapi
suka sri narapati
Kuskèhèl sawadyanipun
parentah karya sêrat
ing carik kalih wus dadi
sêrat katur dhumatêng nêgri Kuparman

sêrat ngaturkên bêbandan
wong Srikaras Raja Kêrjis
sêrat kêkalih punika
mring gustine dhewe siji
sêrat sawiji malih
katur mring Prabu Sêmakun
miwah Bêskul mangkana
sêrate iya kêkalih
samya nuduh bupatine kalih sowang

manjing kutha kalih lêksa
budhal caraka bupati
saking Mêdayin nêgara
bêbandan tinuntun sami
mung ratu lawan patih
kalawan punggawanipun
anitih kuda tundhan
ratune kudane mantri
mundhut tundhan wong Mêdayin tuduh marga

lampahira gêgancangan
angambah marga wêradin
rêratan marang Kuparman
akêncêng saking Mêdayin
akèh gêdhong botrawi
kala panggihe Marpinjun
dadya rêratan kawak
aglis kinarya lumaris
tan winarna ing marga praptèng Kuparman

anjujug ing gustinira
sira Sang Prabu Pirngadi
dene Bupati Tasliyah
jujug Raja Banuarli
katur ponang kintèki
ing pura wêkasanipun
sang raja ing Talsiyah
prapta gyan Raja Pirngadi
yayi nata dawêg seba rama para

sang aprabu ing Gumiwang
sêratnya ngaturkên nuli
kang rayi suwawi kangmas
asowan tiyang kêkalih
Sri Pirngadi wus panggih
lawan Sang Prabu Sêmakun
punika karsaningwang
katura ing benjing enjing
pêsamuan supaya sami miyarsa

sagung ingkang para nata
yèn wontên para narpati
kang samya duwe panêkar
narendra ngêntasi kardi
anjêmbarakên rai
pun Kuskèhèl anak prabu
mênawa ta ginanjar
ratu kaskaya ngajurit
anguwisi nora dadi karyanira

anadene kang bêbandan
wong Talsiyah kang gujêngi
wong Purwakôndha ngiringna
ratune tuntunên ngarsi
wus dadi kang pinikir
datan kawarna ing dalu
enjing miyos sineba
Wong Agung Surayèng Bumi
aglar sagung para raja para putra

supênuh ing pênangkilan
kadya trunaning udadi
tembak ponang palênggahan
Prabu Sêmakun alinggih
keringe Jayèngmurti
nèng wijoan palowanu
timbang lawan kang putra
Sang Aprabu Parangakik
nèng wijoan palowanu nawa rêtna
sumambung Prabu Karsinah
Ruslani Danurusamsi
wong agung
- ing Parangteja
lawan Arya Guritwêsi
miwah Natèng Ngabêsi
Kunawar Biraji Kuljum
Kulub lawan Kalkiyah
miwah Sang Natèng Kubarsi
natèng Selan Kohkarib jajar Yujana


Kebar Turki lawan Kangkan
myang Sang Prabu Banarungsid
tangèh lamun cinatura
sêdaya kang para aji
tuwin para putra ji
mangkana Prabu Sêmakun
têdhak saking wijoan
ngêjèpi narendra kalih
ing Talsiyah miwah Prabu Puwakôndha


binêkta marêk ngajêngan
nêmbah angaturkên tulis
orêg sagunging tumingal
lah ta iki ana warti
wong Parangteja tampi
sêratira lajêng katur
Marmaya kinèn maca
Kuskèhèl ponang kintèki
lawan Bêskul katur Narendra Gumiwang


awit saking budhalira
kabujung saking ing Mêrtis
prapta aprang ing Srikaras
lajêng bêdhahe Sri Kêrjis
kacêkêl Raja Kêrjis
alajêng dipun talikung
Baktiyar lawan Baktak
lajênge prapta Mêdayin
Umarmaya malêmbung lok katiwasan


macucu sarwi kêkayang
nolèh mring Prabu Sêrandil
maratuwa cinêngkalak
ipe kinalungan êpring
siksane adol sêkti
anjuwowok nora arus
Si Kuskèhèl aladak
prajurite Si Pirngadi
bocah bêcik têka wani-wani bônda


gumêr kang sami miyarsa
Wong Agung Surayèng Bumi
bandan kinèn ngajêngêna
bêbêstan Sang Raja Kêrjis
- ratu patih ingambil
samya sinaoskên ngayun
ebat sêdaya mulat
sipate Sang Raja Kêrjis
nora sipat manusa adhapur kewan


kinèn sadat datan arsa
kinèn nêmbah gobag-gabig
sawadyane pitung dasa
kasrah mring Prabu Kohkarib
wong agung ngandika ris
padha wèhana sul-angsul
yayi Sêmakun sira
Si Kulup Mutadarawi
lan Talsiyah têlu padha tunggalêna


kêlawan ingsun angganjar
ing wijoan palowani
kang asuku sêlawe prah
Kuskèhèl ingkang darbèni
dene kang rolas sikil
kaduwe mring Raja Bêskul
lawan makutha rêtna
sotya pitung puluh siji
karo padha yèku mungguh kang makutha


amung iku ingkang beda
kang wijoan palowani
ratu katiga tur sêmbah
Raja Sêmakun maringi
turôngga kang pangaji
samas sabusananipun
lèngsèr nata katrinya
Wong Agung Surayèng Bumi
jêngkar dènnya sumiwi kundur ngêdhatyan


wong agung ing Parangteja
lan Dipati Guritwêsi
Prabu Sêmakun katrinya
ngandikan malêbèng puri
bubar kang sami nangkil
sagung ingkang kari umung
narendra kang sêkawan
Lamdahur lan Umarmadi
Banuarli anganti ing wêdalira


Prabu Sêmakun lêbêtnya
pra narendratmaja sami
kundur pura sewang-sewang
wau kang anèng jro puri
nimbali garwa prapti
Rêtna 
- Sudara ingutus
yayi lah iki layang
ingkang têka ing Mêdayin
nya wacanên aturna ing ibunira


tur sêmbah lajêng lampahnya
ratwibu ing Parangakik
prapta ngarsane bunira
pramèswari ing Mêdayin
sinapa awotsari
sawusnya tata alungguh
ibu punika sêrat
kang prapta saking Mêdayin
kang tinuduh yayi prabu ing Gumiwang


anut wingking lampahira
raka paduka rama ji
ratu kêkalih ambêkta
nênggih prajurit sakêthi
sêkawan kang bupati
dutane Prabu Sêmakun
balane nglimang lêksa
manjing wadya patang kêthi
kang andhèrèk lampahe raka paduka


kang sêrat sampun winaca
miwiti malah mêkasi
tamat surasaning sêrat
duk miyarsa pramèswari
sêkêl suka ing galih
sêkêle musakatipun
sukane angrasaa
pakaryane tanpa dadi
angandika Juru Jinêm mring kang putra


dhenok iku kayaparan
yèn besuk ramamu arsi
animbali lawan ingwang
umatur Sudarawêrti
inggih sampun ginalih
punika yayi Sêmakun
lan ari Parangteja
kang Dipati Guritwêsi
inggih sami ngandikan marang jro pura


pun kakang Bagendha Abas
inggih wau dèn timbali
gantia ingkang winarna
Wong Agung Surayèng Bumi
katiga kang tinari
kakang Abas badhenipun
yèn wus dadi kang rêmbag
sayêkti winot ing tulis
kang winawrat sayêkti Prabu Gumiwang 
-


aturipun lêleyangan
Raja Sêmakun turnya ris
kakang mas ing Parangteja
atur kawula sayêkti
yèn jêng rama nimbali
inggih mundhut kangjêng ibu
mangke sêdhênge môngsa
prayogi dipun kêkahi
kula ingkang sayêktine botên suka


karsane pan sampun sêpah
ngungkurkên pikir kamuktin
wibawa pan sampun lawas
kang wajib sanguning pati
yèn rama ji Mêdayin
kadrêng nimbali jêng ibu
yèn rama wus agama
nêtêpi agama sukci
ngèstokakên sarengat Ibrahim duta


lamun botên mêkatêna
dadya sih têmahan lalis
jêr kangmas môngsa têgêla
jêng rama rusak ing galih
pae duk anèm uni
ing mangke pan sampun sêpuh
laline dèn umbara
yèn botên dipun cêgati
yèn amêksa anasak lumuh agama


inggih tan kenging dèn eman
kakang pan punika pêsthi
yêkti nut ujaring kitab
singa bôngga dèn patèni
têlas tan wontên malih
pikir kawula mung niku
Wong Agung Parangteja
angrangkul ing wêntis kalih
adhuh anggèr pungkasan pikir punika


Menak Abas nambung sabda
pangraos kawula inggih
lêrês ari Parangteja
tan wontên indhake malih
patitis arêspati
karsane Prabu Sêmakun
mangkya rama paduka
Mêdayin mantuk bêbayi
lare alit ing manah kêdah amothah
lare mothah sabên dina
paduka sêpuh pribadi
- punika upaminira
pan inggih wajib nulungi
mênawi botên bêcik
punika tuwan katutuh
lare nèng pinggir jurang
yèn botên nuntên tinarik
sakit pundi tinarik lan tibèng jurang


sayêkti sakit tibanya
katanggor ing parangcuri
punika langkung katêtah
kantosa tumibèng curi
kang para sêpuh sami
kang dados paraning tutuh
punika mrih prayoga
botên kados yayi aji
Sri Sêmakun aturipun pêpungkasan


pan sampun pikir nugraha
rayi paduka sang aji
Gumiwang lêrês pêsaja
Sang Kakungingrat lingya ris
yayi karyakna tulis
kakang Sang Prabu Sêmakun
marang Rajèng Gumawas
Kuskèhèl kula dhawuhi
kuwasane parentah saking Kuparman


yayi prabu dhawuhêna
putranira Kaelani
ipene sira pundhuta
iya ing salah sawiji
karyanên anjênêngi
iya Si Maliyat Kustur
kalawan putranira
kaki Prabu Parangakik
Si Kalbujèr tuduhên ingkang bantua
aja kurang taklimira
angantêp tutur kang bêcik
marang kangjêng panêmbahan
dèn têtêp ing senapati
ya Si Kuskèhèl misih
kang kuwasa angrèh laku
amrih aja nêracak
laku ana kang gêdhugi
yèn ngamungna Kuskèhèl iku nêracak


lah uwis yayi mijila
lawan kakangira nuli
sêrate dadya ing kana
Prabu Sêmakun wotsari
Menak Abas tut wuri
wurine Prabu Sêmakun
- praptèng jawi utusan
ngaturi kang putra kalih
angandika sri bupati ing Gumiwang


hèh kakang prabu ing Selan
lan kakang Prabu Kohkarib
de kakang dèrèng bubaran
nauri narendra kalih
anggèr inggih ngêntosi
wiyos paduka yun wêruh
lamun putra paduka
Talsiyah Mutadarawi
binantokkên dhatêng Mêdayin nêgara


Prabu Sêmakun ngandika
manawi pun kakang kalih
lajênga wisma kawula
inggih sarênga lumaris
Menak Abas tan kari
sapraptane lurung agung
andhangah pinayungan
para ratu kang angiring
ana mulat kang kêpapag samya ngucap


dubilah Rajèng Gumiwang
dene kaya wora-wari
pratôndha yèn antuk karya
sêmune sri narapati
apantês nyenapati
solahe têka acakut
dhokoh sabarang karya
iki thukul wong Mêdayin
apan dadya dandanan asmarèng laga


Asmaradana
gawok ingsun wong Mêdayin
Sri Naranata Nusirwan
dènira ngukir putrane
kang kakung èstri bineda
lamun akarya putra
pangrasaningsun pan dudu
gêgaweane manungsa


kaya gawean sing langit
ingukir anèng suwarga
Rêtna Marpinjun pantêse
witning nguni kang wus swarga
Gusti Rêtna Muninggar
sapa narka kang andulu
ginawe sami manungsa


ingkang dadi lanang sami
iya dene jamak-jamak 
-
lawan para ratu kabèh
iku ta patute dadya
putrane Kewusnendar
ladak Sang Prabu Sêmakun
kaya têdhaking Yujana


tan wus kang sami ngraosi
Prabu Sêmakun wus prapta
lan tamu anèng dalême
wus tata sami lênggahan
Prabu Sêmakun mojar
anak prabu kalihipun
ing Talsiyah Purwakôndha


kang dhawuh timbalan mangkin
sira sami tinarima
ing wakil andika karo
ingkang ngodhol eyangira
sami ratu prawira
bisa nyampurnakkên laku
mangkya botên ingandikan


lajêng sinung karya malih
inggih mangke winuwuhan
Si Kuskèhèl kuwasane
antuk idin sing Kuparman
pacak ratu prawira
mangkya pinaringan bantu
gêgêdhug ratu gêgala


ing Kulub lawan Kubarsi
kang ngopèn-opèni samya
mring lakune Si Kuskèhèl
wau kalane miyarsa
Lamdahur Umarmadya
mèsêm sarwi manthuk-manthuk
anggèr sokur-sokur bagya


inggih botên nêniwasi
wakile putra andika
langkung pracaya têgêse
anggèr lamun mêkatêna
Prabu Sêmakun mojar
kakang prabu sakêlangkung
anjêmbarakên wêdana


ngandika Natèng Sêrandil
mring kang putra Purwakôndha
Pirngadi lamun mêngkono
bibèkmu tarimakêna
akunên bapa pisan
Si Kuskèhèl aja tanggung
gumujêng Rajèng Gumiwang


kakang 
- prabu ing Sêrandil
dhêmênaku cilik mula
yèn gunêman amalênos
kaya gêmbili binakar
nèng gêni balubukan
kinuwit têka malêdug
pinangan kaya godhogan


sami suka kang miyarsi
Prabu Marmadi lingira
ingsun mèlu payu bae
si dawa gung pikirira
Banuarli nak ingwang
tarimakna mring Sri Bêskul
anake pamanmu Harjan


tan adangu kapiyarsi
ing jawi swara gumêrah
praptane kang putra karo
Parangakik lan ing Kelan
Prabu Sêmakun têdhak
kang putra kalih wus tundhuk
manêmbah dhatêng kang paman


sawusnya tata alinggih
Prabu Sêmakun ngandika
anggèr gustiningsun karo
timbalan rama paduka
pinundhut ingkang lampah
pun Kalbujèr Rajèng Kulub
dene anak mas ing Kelan


ipe kang pinundhut siji
karyane badhe dinuta
dhatêng Mêdayin lampahe
anjênêngi kang wus lama
amrih ing rikatira
Sri Kuskèhèl lampahipun
kalih ature sumôngga


ratu kalih dèn timbali
Kulub Kubarsi wus prapta
dhinawuhan ing lampahe
kalih ature sandika
budhale benjang enjang
sarta saprajuritipun
dhatêng Mêdayin nêgara


ing rèh sampun dèn jarwani
sapalakartining lampah
Prabu Sêmakun nulya ge
pêpundhutan prapta aglar
lajêng dènnya bujana
pun uwa punapa dangu
ature Prabu Jayusman


- Menak Abas anauri
anggèr sarêng ing ramanta
inggih saking ing kêdhaton
adamêl sêrat punika
kang badhe dipun bêkta
dhatêng pun Maliyat Kustur
lawan Kalbujèr lampahnya


adhaharan gôngsa ngrangin
saruni lawan biola
anginum rame sênggake
branduwin anggur rak adas
larih midêr timbalan
ngandika Prabu Sêmakun
hèh anak Kubarsi sira


lan adhi ing Kulub sami
pira prajurite padha
kang ana samêngko bae
nora nganti ing kêrigan
Prabu Kubarsi nêmbah
inggih ing wêtawisipun
tigang yuta botên kirang


Prabu Kulub turnya aris
kawula namung sayuta
Prabu Sêmakun dêlinge
mênawa ana kang kurang
dandanan ingkang rusak
bandera tunggul lêlayu
ing ngriki jandika bêkta


umatur narendra kalih
kados maksih sami wêtah
Prabu Sêmakun anolèh
prapta kalih kêthi dinar
nyakêthi pinaringan
miwah pêparing pakintun
dhatêng Kuskèhèl samêkta


pungkasan sagunging pikir
bubaran dènnya bujana
surup baskara sarênge
sami mundur sowang-sowang
ing dalu tan winarna
sêrat pinaringkên sampun
enjing budhale gumêrah


Prabu Sêmakun akirim
busana kuda samêkta
dhatêng Sang Prabu Kuskèhèl
sira Sang Prabu Marmadya
kathah pakintunira
mring sira Sang Raja Bêskul
miwah kang putra kalihnya


- Talsiyah Mutadarawi
kathah-kathah kintunira
mring ratune panêkare
lêpas lampahe gêgaman
rikat marga rêratan
tan winarna lampahipun
ing marga praptèng jajahan


mèh prapta kitha Mêdayin
orêg samya salah tômpa
wong cilik gègère keron
lamun ana gaman prapta
angidak nêdya ala
paran unggyane lumayu
Kuskèhèl wus nèng jro pura


tambuh tingkahe wong cilik
sami amupus kewala
môngsa kolua patine
yèn bala saking Kuparman
adate awêlasan
Sang Prabu Maliyat Kustur
gêgamane ingkang prapta


Kuskèhèl mêthuk lumaris
ingiring mring kêpatihan
pinarnahkên pakuwone
Rajèng Kubarsi sabala
Rajèng Kulub pinarnah
wismane Raja Bintulu
cêlak lan ing kêpatihan


tintrim nêgari Mêdayin
kathah kang angrungu warta
Maliyat Kustur praptane
lawan Kalbujèr Narendra
ratu banthèng Kuparman
yèn prakara prang gêgêdhug
narpati kalih prakosa


lawan Kuskèhèl Sang Aji
dhinawuhakên kang sêrat
tinampan lajêng winaos
sawusnya amaos sêrat
Kuskèhèl nêkêm sirah
sujud ing siti angungun
yèn sêrat garba pangucap


Prabu Sêmakun kêkirim
ijêman sarta kêlawan
ingkang raka parentahe
Wong Agung Surayaning Prang
kang ngêdhaton 
- Kuparman
muwuhi kuwasanipun
linuhurkên prênahira


wijoan mas paluwani
kang asuku sêlawe prah
langkung saking pangungune
saking dhawuhe nugraha
Kangjêng Sultan Kuparman
dene gung pasihanipun
langit rêbah asinôngga


tan dipe kêlamun kongsi
katètèsana ing rasa
Wong Agung Jayèngpalugon
Prabu Sêmakun kewala
myang Prabu Purwakôndha
wus sangêt gêgêtunipun
dhasar watak kaduk sura


mantêp wani anglakoni
tan pilih gon ambêk pêjah
lêlabuhane Kuskèhèl
mangkana ing aturira
Kuskèhèl anoraga
mring Prabu Maliyat Kustur
lan Kalbujèr aturira


inggih yayi prabu kalih
pasrahing badan kawula
dipun upamakna gandhèn
pan kula drêmi lumampah
yayi kalih marakna
ajura pan kadi bubuk
sêrambut môngsa gingsira


Maliyat Kustur lingya ris
yayi prabu yèn sêmbada
mangke dalu amêlancong
anamar badan sêpata
catur ratu kewala
aseba Sèh Betaljêmur
punika kang ginuronan


Wong Agung Surayèng Bumi
langkung pêrcaya lir yayah
sami nuwun pratikêle
ecaning lampah punika
Kuskèhèl duk miyarsa
gih sumôngga mangke dalu
sami lampah dhêdhêmitan


ing dalu sami lumaris
narendra sêkawan pisan
prapta pijajar dhukuhe
jawi bata
- atêtanya
sintên ingkang saosa
di dalêm lêlurahipun
inggih ing dalu punika


Ki Dulwajib anauri
kisanak dipun sarônta
ing mangke kula etunge
pan inggih kônca kawula
ingkang anama lurah
inggih kawan dasa wolu
anyatus rerehanira


sarwi amilang dariji
kongsi bali kaping tiga
kaledhon binalèn manèh
saya wuwuh kancanira
Dulsunah marenea
abingung pangetung ingsun
lurah ingkang kêmit sapa


Dulsunah alon nauri
Duleslam lawan Duliman
Dulpatah lawan Dulsalèh
Duljalal lawan Dulkamal
Dulkasrah lan Dullomah
Dulsuhud lawan Dulsukur
Dulkasim Dulkarimira


Duljalil lawan Dulkandil
Dulkadir jangkêp limalas
bêkta nyêlawe kancane
Dulwajib alon lingira
kang roro aturana
kisanak arsa malêbu
matura jêng panêmbahan


kesah datan dangu prapti
ambêkta kêkalih lurah
sampun tata ing lungguhe
Dulwajib alon lingira
inggih adhi Duliman
kisanak arsa malêbu
matura jêng panêmbahan


Duliman malêbêt aglis
jinujug jêng panêmbahan
anèng ing sanggar panêpèn
Ngambuliman matur nêmbah
pukulun tur uninga
ing jawi wontên têtamu
sêkawan marêk ing tuwan


panêmbahan ngandika ris
aturana anêmbaha
ika padha ratu gêdhe 
-
andêl prajurit Kuparman
Duliman kagawokan
nora nyana lamun ratu
sapraptanira ing jaba


dheprok sarwi awotsari
Ki Dulwajib atêtanya
pagene sira andheprok
Duliman alon dêlingnya
wangsite panêmbahan
punika pan sami ratu
gung-agung sakawan pisan


Duliman umatur aris
suwawi tuwan katuran
sêkawan kerid lampahe
sapraptanira ing lawang
Betaljêmur amapag
nèng palataran wus cundhuk
tur sêmbah gambuh turira


Gambuh
mèsêm Sèh Betaljêmur
gya binêkta sami lungguh
angabêkti sêkawan para narpati
paran karsa praptanipun
dhatêng kang rama sang katong


sêkawan nêmbah matur
saking èwêd lampah ulun
putra tuwan Wong Agung Surayèng Bumi
pan mêkatên karsanipun
dhatêng kang rama sang katong


kang rayi aturipun
gih anggèr Prabu Sêmakun
lah punika sêrate katura nênggih
anuwun têdah pukulun
kang yogi amba linakon


sêrat tinampan sampun
gya winaos Betaljêmur
sampun putus surasane ponang tulis
angandika Betaljêmur
punika gampang kimawon


apan Prabu Sêmakun
dadya lingan karsanipun
ingkang raka Wong Agung Surayèng Bumi
kang rama pinrih rahayu
marga sakaratil maot


Kuskèhèl 
- aturipun
mila patih kula pikut
sampun lami kawula dipun bisiki
ing Gusti Prabu Sêmakun
mrih èngête rama katong


yèn botên winayungyung
Patih Baktak ngajak bingung
anênungkul samôngsa ombèr sakêdhik
botên wande karya ewuh
randhat karsane sang katong


yèn lami yêkti wurung
karsane Prabu Sêmakun
lan kang raka Wong Agung Surayèng Bumi
yèn dèrèng saguh sang prabu
pan inggih ingkang sayêktos


Baktak ngong tan sung ucul
lon angling Sèh Belatjêmur
manthuk-manthuk puniku ingkang patitis
karsane Prabu Sêmakun
ratu anom kaduk sagoh


pun bapa anak prabu
sun dhingin saos ing besuk
nuli anak praptaa kêprabon jurit
nuli dèn antêpa purun
sampun ngangge walangatus


apan sêdya têtulung
mring rama Prabu Sêmakun
narik saking ing sukêr ginawe rêsik
pan ing mangke wong Mêdayun
sangêt risak ajur amoh


sokur ing besuk esuk
lêstari ing karsanipun
sintên malih tinari dhatêng sang aji
Baktak maksih winayungyung
sayêkti anut kemawon


sampun si anak prabu
sêkawan Maliyat Kustur
nadyan silih ngamungna punggawa siji
angantêpa sang aprabu
sayêkti nurut sang katong


jêr tan ana kang muruk
mung kya patih ngajak bingung
saature kyana patih dèn lakoni
- bênêr salaha ginugu
marma pêleyat-pêleyot


muktèn wadhuk kang agung
slamine banjur kêlantur
mangke Baktak maksih andika talèni
sintên ingkang darbe atur
Nusirwan pan sampun mopol


wus pungkasan kang rêmbug
amit nêmbah catur ratu
tan winarna ing dalu wuwusên enjing
wau Ki Sèh Betaljêmur
sampun malêbèng kêdhaton


wus panggya lan Sang Prabu
Nusirwan pêgêl anyikruk
pan ingadhêp maring putrane kêkalih
Radèn Irman lawan Urmus
kalihe agung anjoto


praptane Betaljêmur
mring putrendra kalih muwus
kadipundi rahadèn karsanirèki
têka mênêng tanpa rêmbug
nêgrinira langkung bojod


jandika dèrèng têmu
miwah inggih dèrèng suguh
nênggih bala Kuparman kang kantun prapti
Sang Prabu Maliyat Kustur
pun Kalbujèr narendra bot


kathah prajuritipun
tri atus Maliya Kustur
pun Kuskèhèl mung sayuta kalih kêthi
miwah Kalbujèr Sang Prabu
andina wadyane bobrol


inggih kang sami nusul
langkung bêbrêt wong Mêdayun
têka mênêng dene botên duwe pikir
apa nungkul apa magut
pinilih salah sawiyos


botên andika rêmbug
Baktak uwus winayungyung
sabên enjing punika dipun gêbugi
têkan bocah ala nganggur
esuk-esuk mèlu jotos


tangèh
- paduka lamun
nêdya amikir kang ibu
ing rawuhe rama paduka sang aji
kêdhatone maksih suwung
têka pijêr lêgog-lêgog


apan sakèhing laku
lumuh mikir wêkasipun
gih tibane bok amanggih botên bêcik
têmah rusak wadyanipun
ratune pêsthi katêmpoh


kabèh bala Mêdayun
akêkês tênaganipun
wong Kubarsi wong Kulub samya gitiki
lamun kêpapag wong mlaku
pinupuh kongsi jur amoh


wau ta duk angrungu
ature Sèh Betaljêmur
Irman Urmus tumungkul sarwi anangis
Prabu Nusirwan wus cubluk
agung mumêt ingkang panon


anêsêg Betaljêmur
jandika kalih katêmpuh
apa nungkul punapa maguta jurit
Prabu Nusirwan sumambung
yèn maguta sapa enjoh


lan wuwuh ala tuhu
pêsthi sirna nora ngukup
lawan sapa ingadua magut jurit
angur nungkul mumpung durung
aja ngungkurkên pakewoh


Pangkur
lagya eca pagunêman
duk kêsaru gègère saking jawi
wong manjing pura gumrubyug
ature tinakonan
momor sambu pangrungune wong Mêdayun
Kuskèhèl anggêcak pura
ana pangrungune malih


Patih Baktak lan Baktiyar
wus ginawe lesan dipun pêjahi
gugup wau sang aprabu
lah bapa têmonana
lamun arêp katêmua lawan ingsun
iridên manjinge 
- bapa
ingsun iki maksih sakit


Betaljêmur sigra mapag
praptèng jawi ratu sêkawan sami
balane nèng alun-alun
bêkta gêlar sêpapan
para ratu sêkawan dèn irid masuk
sapraptanirèng jro pura
byantaranirèng narpati


kawula punika tômpa
parentahe putra paduka aji
Jêng Gusti Prabu Sêmakun
angantêp padukendra
paran karsa pasthi ta dipun satuhu
nungkul punama magut prang
yèn nungkul dhèrèka salin


agama Ibrahim duta
yèn tan arsa Kuskèhèl aywa mulih
yèn sira nora amikut
bronjongên kangjêng rama
anadene kangmas Irman lawan Urmus
sun kirimi roro raja
tandhingên lan kangmas kalih


Sri Maliyat Kustur lawan
kangmas Irman Si Kalbujèr sun tandhing
kalawan kakang mas Urmus
iya dèn ujar pisan
yèn tan nungkul kadang ingsun kalihipun
gawanên sirahe padha
marang Kuparman nêgari


lah inggih pan sampun têlas
saha mawi srat kancingan mungkasi
Jêng Gusti Prabu Sêmakun
yèn sampun kêlampahan
manut badhe Jêng Gusti Prabu Sêmakun
kang ibu ingiring marang
kundur mring nêgri Mêdayin


lah punika pêpungkasan
botên kenging jawab liya prakawis
pun patih kula wiyungyung
angrisak ing nêgara
ngrisak têdhak ngrisak anak lan sêdulur
ngrisak dunya ngrisak badan
rayape nêgri Mêdayin 
-


Prabu Nusirwan ngandika
iya ingsun Kuskèhèl aja watir
aran ta pan garwaningsun
wus manjing gama Eslam
apan ingsun sayêktine kudu mèlu
iya mring Si Kakungingrat
apadene awak mami


sêlawase ingsun sêdya
lagi durung mangsane amarêngi
môngsa ta amriha dudu
iya wong duwe bala
sayêktine pinrih ing rahayunipun
gone duwe wong atuwa
iya Sang Surayèng Bumi


Kushèkèl akon anggoa
bandan kalih manjing jro pura prapti
tan adangu munggèng ngayun
angikruk kalihira
sigra Raja Kuskèhèl asru amuwus
hèh ta patih paran karsa
lan sutanira dèn pêsthi


apa mati apa gêsang
yèn nêdyaa mati nuli sun banting
mumpung nèng ngarsa sang prabu
sira angrusak jagad
iya êndi pakolèhe panggawemu
iki têka mundhak rusak
olèh bandan anglarani


mung mundhak kasurang-surang
ing wong urip barang ingkang pakêrti
sajêg jublêg mung kaburu
undhake tingkahira
durung nêmu sapisan prayoga luhur
amung kangelan kewala
asung lingsêming narpati


ing mêngko saananingwang
nora kêna sira wèh wirang isin
awèh rusaking sang prabu
kêrana gustiningwang
duwe wajib Jêng Gusti Prabu Sêmakun
ingsun ingkang nora lila
wong sêpuhe gusti mami


sira gawe ala-ala
ratu patang atus kang nora kêni
balane
- Prabu Sêmakun
lan ratu wolung dasa
pêpilihan tur padha ratu gêgêdhug
wong Gumiwang wong Kosarsah
nora liya duje gusti


yèn ta sira arêp gêsang
angucapa sira kalimah kalih
anuta ing nabiningsun
Ibrahim Kalilolah
sarwi gathik wajane Kuskèhèl rêngu
mèh ngadêg arsa andhupak
rinapu Rajèng Kubarsi


lah sampun kakang tumandang
kula pyambak yèn sampun antuk idin
anggêcêk dèn kongsi ajur
êndhase Patih Baktak
lan sutane dipun kongsi ajur mumur
lah patih sira ngucapa
yèn randhat dènnya nauri


pêsthi ing saiki iya
mati siya-siya nuli sun banting
Ki Patih Baktak agugup
inggih Ibrahim duta
apan ratu kawula yèn sampun anut
ingong maning yèn karia
anut agama Ibrahim


agama Adam Nuh iya
Nabi Musa kabèh tan ana kari
sok wontêna ingkang nanggung
dhèwèk darmi kewala
durakane wong lècèk agamanipun
Kalbujèr sigra andhupak
maksih durjana si anjing


dudu saure wong blaka
pêputhone mas ginêtak mijil
Baktak sinambêr gumapluk
pêpilingane niba
Dyan Baktiyar sinambêr pilinganipun
bola-bali badanira
èmu lawan ingkang siwi


sirahira muncrat-muncrat
adus gêtih patih lawan kang siwi
puthon mas ingatag sampun
mêrpêki Radèn Irman
akêkêjêr nèng
- ngarsa pucuking irung
lah radèn andika ngucap
tekadna Jêng Nabi Brahim


yèn jandika randhat ngucap
botên wande pêputhon bilaèni
ganas pangucape gugup
puthon kêjêr kewala
gêbyar-gêbyar mêncorong kadya andaru
nèng ngarsane Radèn Irman
wus sadat rahadèn kalih


pêputhon manjing jro sruwal
Sang Aprabu Nusirwan nulya salin
ing agama Brahim tinut
Patih Baktak siniram
toya ing jun angalilir mungur-mungur
aja angucap durjana
lamun sira arêp urip


Kalbujèr pangucapira
Patih Baktak tobate nuli-nuli
yèn ngucapa kaya mau
bandane inguculan
sigra nêmbah marang sang prabu ing Kulub
Kuskèhèl mèlu sinêmbah
miwah Sang Prabu Kubarsi


wusnya nut Kuskèhèl turnya
tuwan undhang sawadya ing Mêdayin
tuwan nuntêna puniku
siniwèng pênangkilan
ulun seba mantuka kados rumuhun
pan tuwan pêpundhèn amba
tyang sêpuhe gusti mami


dèn eca samya bujana
kyana patih sampun ngowah-owahi
bujana sami anginum
lawan kang para nata
Betaljêmur sakêlangkung sukanipun
ngalêm kang ngêmban parentah
prayogane angundhili


sanêgara ingundhangan
wus wêrata sarengat Jêng Ibrahim
jalwèstri anèm myang sêpuh
sêdaya sami suka
ngraos lamun ilang mutawatiripun
apa
- ingkang dadya maras
jêr wus sami nunggal manis


Dhandhanggula
sampun têntrêm nêgari Mêdayin
Prabu Nusirwan agung sinêba
anut ature Kuskèhèl
lawan Maliyat Kustur
Rajèng Kulub Kalbujèr sami
Bêskul sami turira
Patih Baktak sampun
tan owah angrèh nêgara
siyang dalu tan ana ingucap malih
gunêm rasaning sadat


malah pinasang nèng sabak sami
kayu kêmiri wana tumpêsan
ana sabak kayu durèn
priyayi sabak watu
pan wong cilik kayu kêmiri
malah dadi dagangan
pikulan asêlur
lurung-lurung kêbak sabak
miwah pasar tan ana liyane malih
sabak pating karopyak


malah pinrada ana sinungging
sabak kongsi rêga pitu têngah
nêm suku lugasan bae
bupati sabak watu
mari kêna dènnya mulangi
ajine karo bêlah
isine pan amung
sarak Jêng Ibrahim duta
arja malih ing mangke nêgri Mêdayin
sapraja udan sadat


Raja Bêskul ingutus pribadi
mring Kuskèhèl marang ing Kuparman
atur uninga ing mangke
yèn nêgri ing Mêdayun
tulus dènnya salin agami
tuwin Prabu Nusirwan
agamane kukuh
kasêngsêm wong sanêgara
ngiras pantês Raja Bêskul kang lumaris
dinuta sri narendra


karsanira Prabu Nyakrawati
pramèswarinira tinimbalan
dèn sarta lawan 
- putrane
lêgane ing tyas ingsun
pan Wong Agung Surayèng Bumi
dhangana karsanira
ngantukkên kang ibu
yèn nora dhangan pan nora
mêlasasih Nusirwan ingkang kintèki
Raja Bêskul kang gawa


baya sampun jangjine Hyang Widi
Sang Aprabu Nusirwan agampang
lakune Raja Kuskèhèl
lawan Maliyat Kustur
lan Kalbujèr praptane sami
Betaljêmur sukanya
sarta ngungun-ngungun
kêna dening bêbocahan
pan wong agung pribadi sok ngirih-irih
mring karsane kang rama


Prabu Sêmakun ingkang ngêncêngi
gathak-gathuk apan palu gêthak
gumlethak gêthuk gumlèthèk
pan ora sirang-sirung
nora rungkud praptane wangkid
padhang angênthang-ênthang
datan kongsi nglanthung
lampahe kang catur raja
ya ta wau Raja Bêskul kang lumaris
ing marga tan winarna


sampun prapta Kuparman nêgari
sêrat katur mring Sang Kakungingrat
sarta lawan pratelane
langkung suka angungun
sokur ing Hyang Jêngira Amir
miyarsa jroning sêrat
lawan malihipun
sêratipun ingkang rama
duk winaca têmbungira mêlasasih
wong agung rawat waspa


ingundhangkên ing wong sanêgari
kabèh padha amiyarsakêna
yèn nêgri Mêdayin mangke
wus salin agama nut
ing sarengat Nabi Ibrahim
jêng duta kalilolah
bêndhe pirang atus
ngubêngi nêgri Kuparman
para ratu gêng alit 
- prasami nangkil
gunêm ing pênangkilan


Sudarawêrti ngandikan prapti
inguncalan yayi iki layang
wacanên anèng ngarsane
ngayunan kangjêng ibu
atur sêmbah sampun atampi
binêkta sampun prapta
ngarsane kang ibu
winaca kabèh miyarsa
langkung ngungun saklangkung rênaning galih
pramèswari udrasa


matur Rajaputri Parangakik
sampun môngsa èngête sang nata
tulus dadi pêpundhène
sagunge para ratu
kawulèbu tumut angiring
yèn èstu ingaturna
ing putra pukulun
sukane wadya sajagad
ingkang karèh Wong Agung Surayèng Bumi
sayêkti mêndêm suka


wus warata wong sadalêm puri
sêrat sampun binêkta mangetan
kang tinimbalan praptane
sira Prabu Sêmakun
lan dipati ing Guritwêsi
Wong Agung Parangteja
samya sinung wêruh
umaos sêrat kang prapta
Raja Bêskul kang wontên ing pôncaniti
ngiring Prabu Talsiyah


pan tinanggap ing para narpati
datan agop ing patakonira
mindho-mindho patakone
ana kongsi ping têlu
jroning pura gunêm wus dadi
badhene kang tumindak
Sang Prabu Sêmakun
garwatmajendra sêdaya
Umarmaya badhe lumampah nuwani
lawan narpati dhomas


badhe ngatêr nyai pramèswari
myang para atmajendra sêdaya
mung kantun satunggal bae
pra ratu para buyut
ingkang badhe
- angiring-iring
Dyan Umarmaya mêdal
lan Prabu Sêmakun
myang Wong Agung Parangteja
sêrat anèng ngarsane ingkang para ji
suka kabèh kang myarsa


dhinawuhan kang sami lumaris
ngatêr maring Mêdayin nêgara
ing pramèswari kundure
sandika para ratu
ratu ngarsa ingkang piniji
sêpalih ratu wuntat
anganti Sang Prabu
Sêmakun angganjar wadya
busanane warni-warni pra narpati
sêdaya wus sinama


miwah busana kang turônggèsthi
para ratu Gumiwang Kosarsah
kang pra ratu gêdhe-gêdhe
sinung prathôndha payung
pêlanane amolu sisih
sawusnya samêkta bra
Sang Prabu Sêmakun
para nata wus samêkta
wong Kuparman orêg manungsa gung alit
kang tan tumut lampahnya


datan wande tumut ngatêr sami
tuwin ubêkan sajroning pura
kang para garwa andhèrèk
marang nêgri Mêdayun
amung Dèwi Marpinjun kari
tumut ngatêr ing marga
inggih badhe wangsul
anuju sawiji dina
budhalira pramèswari ing Mêdayin
saking nêgri Kuparman


lir prakêmpa molah bumi gonjing
êmèh ginggang Sang Hyang Ôntaboga
wong agung sarêng budhale
dhèrèkkên ingkang ibu
para ratu sêdaya kêrig
kang badhe lajêng dhomas
dhatêng ing Mêdayun
liya saking para putra
para wayah dhèrèk umiring Mêdayin
wong agung wangsulira


sapraptane lampahan tri ari
wau kang lajêng rikat ing lampah 
-
marga rêsik lêlurunge
kadya kêtug gumuntur
kang barêpi baris lumaris
sang prabu ing Talsiyah
saha wadyanipun
wuri Rajèng Purwakôndha
ing wurine sira Raja Banarungsid
lan wadya para nata


wadya kaumarmayan nambungi
Prabu Sêmakun wuri pêrnahnya
ngarsa jêmpana unggyane
wuri jêmpara ibu
para wayah pra putra sami
miwah buyut nèng wuntat
wuri para ratu
Kuskèhèl miyarsa warta
lan Kalbujèr matur Prabu Nyakrawati
sri pramèswari prapta


Kyana Patih Baktak wus akardi
pêsanggrahan badhe pamêthukan
lampahan sadina dohe
kêrig bala Mêdayun
têdhak Prabu Anyakrawati
ratu katri tut wuntat
miwah Betaljêmur
wus prapta ing pêsanggrahan
pamêthuke wiyar ratan tur arêsik
kang prapta soring kamal


Sinom
wus prapta sawadyanira
sira Prabu Banuarli
Prabu Nusirwan kalawan
para nata ing Mêdayin
nèng padmasana linggih
munggèng satêpining tarub
Betaljêmur kalawan
Baktak sarta putra kalih
ingkang cêlak lawan Sang Prabu Nusirwan


kêlawan ratu têtiga
Kuskèhèl Kulub Kubarsi
kang prapta Rajèng Talsiyah
pra ratu sawadya wuri
tinanya ingkang nami
kêlawan nêgaranipun
kinèn sami lajênga
balane Sri Banuarli
kang atuduh atur Sri Kustur Maliyat


wus kathah kang katingalan
Nusirwan 
- têtanya aris
akèh asri kang gumantya
sapa rane ingkang prapti
marang Prabu Rukwatil
umatur Maliyat Kustur
sutane Umarmadya
ingkang nama Banuarli
kang kinarya narpati nêgri Talsiyah


wontên malih kang katingal
wadya kang kadulu asri
upacara warna-warna
ratune anitih èsthi
songsong patbêlas sisih
têtanya bathara prabu
umatur gih punika
nami Prabu Banuarli
lajêng tundhuk marêk ing Prabu Nusirwan


ngalêm sang nata têtanya
iki ibu ingkang êndi
apa anake Kistaham
umatur Rajèng Kubarsi
putri ing Mukabumi
dene Kistaham kang turun
nami pun Umarjaman
ngandika Prabu Mêdayin
pasêmone apantês dadia nata


ulêse seje lan bapa
mung ngêngrênge ambapani
nulya na malih katingal
para ratu kathah prapti
sawadya têngran asri
bandera lêlayu tunggul
sadaya pan mangkana
iki para ratu ngêndi
lon umatur para ratu Purwakôndha


sutane Sang Prabu Selan
kang darbe bala narpati
kang umadêg Purwakôndha
nami Sang Prabu Pirngadi
wau asru dènnya ngling
sanès ing graitanipun
Urmus wit kaku ing tyas
wuwuse anêrak kêlir
nora tahan nèng ngarsane ingkang rama


hèh Baktak têtela jajal
salawase sira urip
êndi ta panggawenira
iya ingkang 
- nêmu bêcik
miwah kang olèh asil
nêmu slamêt bae durung
mung anggung nêmu papa
wong Arab puniku pikir
kangelane nêmu suka nêmu wirya


cacak iku anak bala
prandene nêmu nêgari
saking putrane wus kathah
kang padha madêg narpati
sutane kang para ji
kabèh padha dadi ratu
mêngkono kang prayoga
sira iku pikir bêlis
gung kangelan mundhak kalong wuwuh rusak


tumungkul Ki Patih Baktak
dhinupak kongsêb ing siti
irunge mêdal ludira
api-api tan udani
Sang Prabu Nyakrawati
mengo tan arsa andulu
kang putra napsunira
kang sandhing api tan uning
sami maklum kang rama lawan kang putra


sêdhêng krodhane kajarwan
salamine mapan alim
mulat para ratu Ngarab
saking panggawene dadi
anêmu sarwa bathi
têkèng sutanira ratu
padha antuk nêgara
Urmus wêdana dadyapi
ya ta ana kang kèksi busana abra


ratune nitih dipôngga
asongsong patbêlas sisih
pra bupatine angayap
ngandika Prabu Mêdayin
apèki Si Pirngadi
padha pantês dadi ratu
têdhak saking dipôngga
marêk ing sri narapati
katon malih ing wuri kang para nata


gêgaman abra bêranang
kadya prawata kabêsmi
ratune munggèng dipôngga
songsong kalih wêlas sisih
tanya Prabu Mêdayin
sapa ingkang prapta ratu
Raja
- Kubarsi nêmbah
Sang Prabu Bilabundarin
Sikaturun prajane nata prakosa


wadyanipun putra tuwan
Gumiwang Sri Narapati
isèn-isèning wijoan
lajêng sawadya lumaris
wontên kadulu malih
balane kadya wun-awun
asri kang upacara
songsong kalih wêlas sisih
munggèng gajah sêmbada ratu birawa


Sang Prabu Nusirwan tanya
sapa ratu ingkang prapti
Sang Raja Kubarsi nêmbah
nênggih Ratu Burhandini
Binatur kang nêgari
wadyane Prabu Sêmakun
lajêng wuri katingal
gêgaman dinulu asri
barisira kadya prawata puspita


samya mungguh ing dipôngga
songsong kalih wêlas sisih
songsong ratu kang pangarsa
tanya Batharèng Mêdayin
inggih Ratu Gurnawi
nama Raja Kaladukun
samya andêl Gumiwang
wuri kang katingal malih
ing Buniya nama Raja Bulubalat


wontên malih kang katingal
kang tinanya matur aris
inggih Raja Bumilanas
ing Kudaldal kang nêgari
wontên malih kaèksi
Sêndara nêgaranipun
nama Sri Banudarman
prakosa prawirèng jurit
inggih Prabu Sêmakun kang darbe bala


punika malih katingal
kithane ing Simbarsari
nama Raja Rupandeya
akathah lamun winarni
para ratu prajurit
balane Prabu Sêmakun
kathah ratu isinya
ing wijoan palowani
samya ebat wong Mêdayin dènnya mulat


- para ratu ing Gumiwang
akathah ingkang prajurit
mangkana upacara glar
kadya hyang-hyang wukir sari
pangayap munggèng ngarsi
sinongsongan patang puluh
anitih si amama
rinênggèng rukmi tulya sri 
lir andaru busanane si amama


sarwi utusan tur priksa
mring Sang Prabu Burudangin
lan Dipati Tasikwaja
yèn ing lampah andhingini
ênggone kèn ngênggèni
ngarsa jêmpananing ibu
Dipati Tasikwaja
lan Narpati Burudangin
wus mangkana laju lampahe katingal


cêlak kang rama gènira
wus têdhak sri narapati
kumrutug ampilanira
pangayape sri bupati
gupuh marêk rama ji
sira Sang Prabu Sêmakun
gêpah anguswa pada
kang rama gêpah ngingsêri
sinambrama ingkang raka kalihira


lajêng mungguh ing iringan
kang rama dènira linggih
wontên malih bala prapta
macan sami dèn titihi
salêksa kang prajurit
sakêthi ingkang bêrancuh
ratune macan pêthak
Raja Wiswèl kang anitih
nata tanya iku ta balane sapa


Prabu Sêmakun turira
pun kakang ing Burudangin
punika kang darbe bala
wontên katingalan malih
akathah ratu prapti
anèh saprajuritipun
sêdaya aturira
samya wadya Burudangin
sugih bala Sang Prabu Tasangsulngalam


pangkat-pangkate kang wadya
para ratu Burudangin
Prabu Nusirwan dêlingnya
iki Nata Burudangin 
-
dudu saking si patih
kang aduwe sraya iku
ing Dhayak Sindhangdhayang
padha mungsuhe pribadi
lan Wong Agung Kêlana Surayèng Laga


prapta têdhak saking kuda
prabu ing Rum Burudangin
lajêng marêk Sri Bathara
Nusirwan gupuh ngurmati
pinêthuk sawêtawis
umiyos saking têtarub
tundhuk mangaras pada
sinaosan dènnya linggih
pan pêlangkan aparêk dènira lênggah


pramèswari cinarita
wus cêlak gène sang aji
nulya mundhut tandhunira
munggèng tandhu pramèswari
sagung para garwa Mir
ambelani munggèng tandhu
lan garwa para putra
lêstari samya lumaris
lan Marmaya sawadyane sami prapta


Dyan Umarmaya lumajar
anandêr mring sri bupati
nêmbah ingaras kang sirah
Adipati Guritwêsi
nolèh sarwi ngling aris
hèh Kuskèhèl apa uwus
si bapa maratuwa
ya sira apura mangkin
ingsun kagèt iku kêna dosa apa


putune padha karuna
Si Mardani Si Marsandi
arsa nusul ingsun ampah
tisnane wong duwe kaki
sun pênging anangisi
jêr kakèkmu cêlus asu
dadi sira amêngsah
Wong Agung Surayèng Bumi
lan amungsuh Prabu Sêmakun Gumiwang


yèn sira nora narima
kakèkmu sêrêgên ngadil
gumêr ingkang sami myarsa
pangucape Marmayèki
Si Kuskèhèl saiki
nora kêna sira mungsuh
lagi nglakoni karya
- Prabu Sêmakun kang nuding
sinung wênang amilara wong kang dosa


jêr senapati ngalaga
Si Bêstari lara nangis
bapakane dicêngkalak
mangkene pitutur mami
cundakane anilip
amariksa bapakipun
yèn irunge lan mata
cangkêm lambe durung mari
kuping gulu isih rêraine lawas


pan ana bênêre uga
Si Kuskèhèl analèni
aja sira sudi karya
wong mêngkono lamun bêcik
sayêkti nêmu bêcik
wong ala-ala tinêmu
rêrêgêde sêjagad
iku ngumpul dadi siji
bapakamu badan kewan nyawa setan


sangsaya gumêr kang myarsa
tumungkul rêkyana patih
sakathahe wong sadaya
Patih Baktak dèn tingali
Kuskèhèl anambungi
gusti dosanipun agung
dosane damêl dora
milane kula sakiti
yèn sampuna inggih mratuwa dalêman


pêsthi lajêng kula mamah
balung playon dadi slilit
sangsaya rame agiyak
gujênge para narpati
nulya malih kaèksi
upacara para ratu
tuntunan kuda kathah
pituwin tuntunan èsthi
sami lajêng narpatine nora ana


Prabu Nusirwan têtanya
iki upacara kèksi
anèh lawan kang katingal
kadya ratwagung darbèni
Prabu Sêmakun angling
tur sêmbah sarwi umatur
punika upacara
ratu agung-agung sami
inggih èstu saking panarka paduka


sagung wayah-wayah 
- 6 ]
 tuwan
anak Prabu Prangakik
Jayusman Samsumirijal
lawan wayah tuwan malih
Prabu Karsinah nênggih
Ruslani Danurusamsu
lawan wayah paduka
anak Prabu Rustamaji
miwah wayah paduka Pangeran Kelan


kêlawan wayah paduka
ing Ngambarkustub pun Hasim
Katamsi lawan kang raka
Rahadèn Hasim Kuwari
lawan Rajèng Betarti
canggah paduka pukulun
kêlawan buyut tuwan
narpati Kaos nêgari
gih punika ingkang darbe upacara


têdhak saking ing jêmpana
kang eyang jêng pramèswari
anitih tandhu kewala
para wayah kang ngampingi
langkung sami abêkti
para wayah milanipun
karaos nèng Kuparman
mulat para wayah sami
samya madêg ratu agung sugih bala


wontên Mêdayin sêdhiyan
mulat putranya pribadi
tanpa karya tanpa guna
anggung gawe kontrang-kantring
sangsaya ngênês sêdhih
mulat tingkah tan rahayu
tumungkul rawat waspa
Sri Bathara Nyakrawati
kang karaos sungkême kang kathah-kathah


ya ta wau katingalan
para mantri anjajari
sèwu atopong kêncana
upacara pramèswari
kèndêl para garwa Mir
munggèng tandhu anèng pungkur
pramèswari katingal
pra wayah sami jagani
pan sêdaya jrih urmat dana asmara


Asmaradana
têngên Prabu Parangakik
Jayusman Samsumirijal
sarwi rinangkul janggane 
-
kiwa Sang Prabu Karsinah
pundhake kang ingasta
Ruslani Danurusamsu
sami dhingkul lampahira


wuri Prabu Rustamaji
lawan pangeran ing Kelan
sami ngampil rasukane
rinucat kantun satunggal
ingampilakên wayah
kinalungkên munggèng gulu
dening kang wayah ing Kelan


Rahadèn Hasim Kuwari
ingkang ngampil têkênira
Hasim Katamsi kaskule
Sang Prabu Aris Munandar
kêpêt alit ingasta
duk lir-ilir nèng jro tandhu
kêpête ingkang dèn asta


ingampil Rajèng Betarti
Atasaji pakêcohan
Pangeran Malebarine
ing Kusniya Sayidiman
ngampil pagurah waja
kang ngampil makênanipun
Prabu Sayid Ibni Ngumar


têdhak Prabu Nyakrawati
amêthuk dhatêng kang garwa
jawi têratag tundhuke
ngabêkti sarwi karuna
binêkta padmasana
alênggah lawan sang prabu
kang wayah gantya manêmbah


angandika pramèswari
Jayusman sira dhingina
aganti rinira kabèh
kaki prabu ing Karsinah
Rustamaji nyambunga
nulya ing Kelan arimu
Hasim Katami sambungnya


nulya Dyan Hasim Kuwari
gantya Sayid Ibni Ngumar
Kusniya Malebarine
Atasaji sigra nêmbah
nulya Aris Munandar
pan puniku wêkasipun
nulya radèn kalih nêmbah


dhatêng ibu pramèswari
Radèn Urmus lawan Irman
para putra 
- Rab pan kinèn
angabêkti mring kang paman
wusnya tata alênggah
ebat kucêm kang andulu
kang cahya para putra Rab


pramèswari ngandika ris
kaki prabu ing Gumiwang
ya bakayunira kabèh
lawan putu mantu padha
tandhune banjurêna
garwane putra-putramu
padha dhingina sadaya


ing mêngko bae ngabêkti
yèn wus prapta jroning pura
nambungi sabda sang katong
ya nuli banjura padha
pra ratu pra dipatya
sarupane Sri Mêdayun
sarimbit munggèng jêmpana


ingkang para wayah sami
ingandikan nèng pêlôngka
amot satus pêlangkane
gotong rongatus ajêmbar
gumludhug kèhing wadya
ing marga datan winuwus
prapta salêbêting kitha


agêbèl timbun apipit
wong ningali têpi marga
tan winuwus pratingkahe
kabèh prasami angucap
slawase mangkenea
Mêdayin masa dahuru
masa na geger-gegeran


sapraptanira jro puri
pra garwa Amir sadaya
ngabêkti ing rama katong
sagung ingkang para nata
pakuwon wus pinarnah
sagung ingkang rajasunu
sabên enjing manjing pura


lawan Natèng Burudangin
anggung wau ingandikan
Raja Sêmakun sarênge
lan pra ratu pinituwa
tansah sami ngandikan
Kyana Patih Baktak bikut
gènira bage sugata


Kyana Patih Baktak 
- enjing
abèkèr nèng panangkilan
kumarêcêk parentahe
wajane wus minggat tuwa
siji pan ora ana
rambute mêmplak amabluk
tyasira maksih rumujak


durung masêm maksih pait
gêtir gatêl yèn pinangan
kya patih liwat munafèk
mung ajrih ing kalairan
mangkana cinarita
sagung para rajasunu
sami pinaring pusaka


pusakane warni-warni
marang ingkang para wayah
mring buyut miwah canggahe
buyut Pangran Sayidinam
Malebari Kusniya
Jayusman ingkang sêsunu
lan Atasaji atômpa


putranira Rustamaji
lawan Sayid Ibni Ngumar
Umar Yunani putrane
Narpati Kaos nagara
punika saurutnya
kang sami kapêca buyut
Sang Prabu Aris Munandar


pusaka Kaos kang luwih
makutha badhong kalpika
tanpa etungan ajine
Rustamaji kang sosoran
lawan Pangeran Kelan
sosorane malihipun
Hasim Kuwari kêlawan


Rahadèn Hasim Katamsi
buyutnya tri kapat canggah
kang sinami pusakane
miwah para mantunira
kang dèrèng winasyatan
ing Burudangin Sang Ayu
Isnaningsih pinaringan


kapara kaot pribadi
dene kantun lan tinaha
kadange narpati gêdhe
Sang Prabu Tasangsulngalam
sinêmbah ratu dhomas
lan kasumbung ing prang ampuh
kasub tanpa
- tandhing ing prang


mangkana cinatur lami
karta datan ana aprang
samya angolah kamuktèn
ing Mêdayin lan Kuparman
ênting sukaning driya
sirna ciptane tyas saru
sagung wong Mêdayin praja


sajroning kutha Mêdayin
ratane prapta Kuparman
atêbah linabuhake
tan ana sangsayèng marga
lumaku lawan nendra
tutug pan ora kasandhung
dene kondure punika


pangatêre pramèswari
patang wulan para garwa
miwah para wayah kabèh
miwah buyut lawan canggah
amung Ki Umarmaya
ingkang nêlik solahipun
batine Kya Patih Baktak


kang ahlul carita marni
duk Dipati Tasikwaja
bilaine wong tuwane
prapta Mêdayin nêgara
kang satêngah carita
ana prapta kaping têlu
ana satêngah kaping pat


ingkang para wayah sami
tan kari Sang Adipatya
Guritwaja sabên dhèrèk
mangkana Kya Patih Baktak
lan anake Baktiyar
ing batin kalêthikipun
wong loro kalêthêk karsa


ngopahi wadya kêkalih
sami anyalêksa dinar
ingutus bêkta sêrate
mring nagari Kalakodrat
kuthane Raja Salsal
Sang Raja Salsal puniku
atmajane Raja Daldal


ratu kaloka sabumi
prajane sampun kèringan
wadyane samya badhog wong
kêlamun tamuan mêngsah
mèh pragad binadhogan
gènira sami
- anubruk
anyangking gulu tinigas


yèn dalu sami mêmaling
lajêng angrogoh jêroan
kabèh iku pratikêle
milane mungsuhe giras
mangkana tingkahira
mring Kalakodrat wêwadul
sêrate Ki Patih Baktak


de ta karsaning Hyang Widi
pratingkahe Patih Baktak
kacêthikan ana wêroh
matur ing Sang Adipatya
Guritwêsi prayitna
sinandi pratingkahipun
dènira arsa misesa


dhumatêng Ki Baktak Patih
jêr uwis ping pira-pira
dènira asalèh gawe
anggung dènnya mèt saraya
mrih rusake wong Menak
angantya kalaut-laut
tan ana ing uwisira


sêdhêng uwis kaping-kaping
ingukum dening alanya
parandene durung kapok
mêngko malih anyaraya
mring Natèng Kalakodrat
jinalukan ing pitulung
mrih ngrusak nagri Kuparman


tita tan na ukum malih
kajaba iku pinurak
tinugêl-tugêl gulune
marine mrih karusakan
mangkana ciptanira
Dipati Umarmayèku
ya ta Sri Nata Nusirwan


datansah mangun kamuktin
langkung mukti awibawa
tinuwa ing para katong
sadaya sami manêmbah
sumuyud sumawita
anutug wibawanipun
duk samana sri narendra


karêm dhahar bubur warih
miwah ingkang bubur surba
wantu sang nata wus ompong
kang ajur nyunyur kalawan
pêdhês asin karasa
dadya upaya sang prabu
wong kang bisa 
- olah-olah


Umarmaya malih warni
angaku wong saking ngajam
tuhu tukang lah-olahe
aguna yèn olah-olah
manjing suwitèng Baktak
masa ta wurunga katur
marang Sang Prabu Nusirwan


cinoba mring kyana patih
kinèn wau olah-olah
Tambi Têrbèbès namane
sampun pinaring dandanan
mring Kyana Patih Baktak
saksana lêkas ambubur
mêndhêt gêgurih jro kasang


kadya bubuk warna putih
gurihe kaliwat-liwat
iku kang cinarubake
wus matêng katur kya patya
dhinahar langkung eca
dèrèng dhahar laminipun
jênang amucung kalintang


Pocung
ciptanipun pantês katur ing sang prabu
bok sapisan êngkas
nanging sêmune wong iki
sèjèn rupa mèmpêr ingkang solah tingkah


duk ambubur pinirsa pondhokanipun
Umarmaya ana
ing pakuwon eca linggih
maring pawon Ki Têrbèbès iya ana


patih sampun kumandêl yèn dedenipun
sanès Umarmaya
ing tingkah ana ngèmpêri
dyan binêkta katur ing Prabu Nusirwan


duk dinangu saking ajam sangkanipun
Têrbèbès waslanya
sigra kinèn bubur warih
cinaruban gêgurih saking jro kasang


sampun katur dhinahar marang sang prabu
langkung kagawokan
gurihe kang bubur warih
animbali Ki Sèh Wahas munggèng
- ngarsa


sami sinung dhahar jênang lan sang prabu
pan sami kaecan
èstu lamun anglangkungi
wus ginanjar Tambi Têrbèbès lêlurah


miwah dhusun watara ana wong sèwu
lurah olah-olah
dandanan wus dèn paringi
ing sapalakartine wong olah-olah


kandêl sampun Têrbèbès marang sang prabu
pan wus kapêrcaya
mangkana dina sawiji
olah wêngi kang badhe saosan enjang


jagul matur punapa tan mragat wêdhus
Têrbèbès saurnya
ya ingsun wus antuk kambing
pan kêbiri lêmune kaliwat-liwat


gajihipun ajambal kongsi apunuk
sithike wus tuwa
buntute gibas wus dadi
gajih kabèh kongsi mèh tiba ing lêmah


sigra mêtu mring kapatihan jinujug
Baktak nuju nendra
sinogok ing darubêsi
sirêp kabèh ingkang kêmit kyana patya


nulya gupuh binuntêl ing kêmulipun
pan sampun binêkta
kya patih maring jro puri
pinrênahkên maring pojok pambêthakan


ya ta nêmu layang katut dening kêmul
pantês tas winaca
kalalèn karipan maksih
angsul-angsul saking Raja Kalakodrat
wus jinupuk binundhêlan jroning gêlung
kinuwêlkên rema
gêlunge rêkyana patih
iya dadak kinancing sarta dèn êlak


pawonipun Têrbèbès tinunggon jagul
lêlima anendra
têtiga kang dèrèng guling 
-
kinèn sami anggênèni jèdhinira


agni murub toyanya wedang pan sampun
umob awalikan
Tambi Têrbèbès marani
marang gène nyèlèhakên Patih Baktak


gya sinambut wus tinigas murdanipun
peso pêmalingan
gya mocok janggane patih
badanipun Patih Baktak dèn pêpurak


sirahipun anèng pangêrêt ginantung
wau badanira
sadaya kang dèn thèthèli
ana jagul sawiji nuju uninga


tingkahipun Têrbèbès amurak manus
eram dharodhogan
amung kang wakêt jariji
tan tinugêl badhe dèn worakên jênang


dagingipun kalawan jêroanipun
konthol pêlanangan
iku kang winor kariyin
linêbokkên ana ing jèdhi kewala


sêdyanipun mila dariji kinantun
kadya balung dara
miwah bêbalunging pitik
wusnya lumêr dêdaginge Patih Baktak


gandumipun linêbokkên jèdhi sampun
bêbalunge Baktak
sigra linêbokkên gêni
gumarêbêg jênang kalwa Patih Baktak


sawusipun aririh ing umobipun
gêni ingurudan
mung gêni balung kang maksih
linêbonan gurih saking jroning kasang


sampun mumud sami lawan buburipun
winadhahan kêda
kêda gêng dados kêkalih
kang sinaosakên dhahar kalih kêda


enjingipun sinaoskên dalêm 
- agung
tinata ing meja
sawungune sri bupati
kagyat mambêt gêgurih ambuning jênang


sang aprabu marani lajêng andulu
kêda ingungkaban
sinuru sawêg ping kalih
angandika Sri Mahaprabu Nusirwan


apa iku kabèh padha tunggalipun
Têrbèbès tur sêmbah
inggih gusti kaot kêdhik
kang kulangge dhahar namung kalih kêda


ingkang kantun sèkêt kêda alit langkung
mung kaot sausap
mênggah raosipun gusti
iya talah iki sira wèhi apa


gurihipun anyire manjing bêbalung
Têrbèbès tur sêmbah
sawêg kalêrêsan gusti
bumbunipun pan botên ta yèn kaota


sang aprabu animbali putranipun
lawan Patih Baktak
putra kalih praptèng puri
Irman Urmus sarênge prapta jro pura


tan kêpangguh Patih Baktak wismanipun
katur ing sang nata
Patih Baktak tan kêpanggih
wau dalu kinintên manjing jro pura


dipun ruru Patih Baktak wismanipun
sang nata ngandika
ngèngèhana kêda siji
kabèh iku paringna ratu kang seba


konên ngêdum sabupati mantrinipun
kang nangkil sadaya
Têrbèbès sigra umijil
wusnya maringakên jênang lajêng minggat


praptèng tarub lajêng salin warnanipun
nalika punika
kancane Dyan Guritwêsi
ratu ing Tasmitèn Raja Johanpirman


Raja Kuljum Kunawar lan ing Jong Kuwung
myang Tasangsulngalam 
-
narpati ing Burudangin
lan balane Adipati Tasikwaja


warnanipun Marmaya Têrbèbès mamut
wus rupa Marmaya
Sang Dipati Guritwêsi
angundhangi baris pêndhêman prayitna


ya ta wau Sang Sri Nusirwan kalangkung
dènnya dhahar jênang
Ki Sèh Wahas dèn paringi
nanging datan sinuru ngadhêp kewala


Irman Urmus abikut kadi sang prabu
Sèh Wahas aturnya
bok sampun tuwan unduri
sampun sangêt karêm ing jênang punika


tan rinungu Sèh Wahas ing aturipun
pijêr sarikutan
kang sakêda sampun gusis
akêkopros ing jênang lathi sang nata


wangsal-wangsul Sèh Wahas ing aturipun
tuwan sampunana
nênggih jênang sônggarunggi
pun Têrbèbès punika botên kantênan


sang aprabu maksih nyuru sumarikut
imbuh kang sakêda
mèh têlas anulnya manggih
ali-ali mèh kasuru jroning jênang


sêsupeku kumalane iwak ênun
kang aduwe Baktak
tan pisah munggèng jêjênthik
pinundhut mring sang aprabu tiningalan


supenipun Patih Baktak datan pandung
pagene nèng jênang
ali-aline si patih
Si Têrbèbès anèng ngêndi ulatana


wadya matur tan katingal sampun dangu
sang nata ngandika
jagule undhangên siji
kang ngladèni ing bêngine pambêthakan


sira jagul kang ngladèni mau dalu
apa 
- kang ginarap
Si Têrbèbès bok ladèni
jagul matur wau dalu murak janma


sirahipun punika maksih ginantung
daging kang jinênang
sang prabu kagyat gya angling
lah gawanên marene êndhase sapa


jagul mundur ngambil sirah kang ginantung
ingiling-ilingan
êndhase wong kaki-kaki
manjing dalêm mustaka cinangking wuntat


Pangkur
sapraptane ing ngajêngan
tinumpiksa èstu sirahing patih
sang nata asru anjumbul
mangkêl ênêk amutah
Si Têrbèbès ubrêsên kongsi katêmu
cêkêlên bandanên inggal
sarta awèha udani


2 marang bala ing Kuparman
padha konên têtulung angulati
maring Si Têrbèbès gupuh
yèn kêna ingsun ganjar
langkung ênêk ulêg-ulêgên sang prabu
nulya mutah bulakeran
jênange sadaya mijil


Irman Urmus sami mutah
jungkêl-jungkêl isining wêtêng mijil
mutah tenja sang aprabu
rêbah ing padmasana
dipun sundhang marang Ki Sèh Wahas gupuh
wau kang manjing jro pura
Adipati Guritwêsi


pitambuh dènnya têtanya
pênangkilan lah ta wontên punapi
kang dinangu aturipun
gusti Têrbèbès minggat
lurah koki jênang tiyang wau dalu
sinaoskên rama tuwan
yèn datan pêrcados aglis


paduka manjing kêdhatyan
sigra manjing lan Prabu Burudangin
- Tasangsulngalam ing pungkur
lan Raja Johanpirman
Sri Kunawar kêlawan Sang Raja Kuljum
sapraptanira jro pura
Adipati Guritwêsi


gupuh dènnya tumut nyundhang
mele-mele Nusirwan ngandika ris
kulup katiwasan ingsun
lêlurah masak minggat
Si Têrbèbès ajênang maratuwamu
lah ta iku tingalana
utamanggane si patih


sang dipati nêmbah sigra
amariksa wau sirahing patih
pinêndhêt sêrat umatur
punika wontên sêrat
ayang apa lah age wacanên kulup
winaos têmbunge sêrat
Sang Raja Salsal mangsuli


Sang Aprabu Kalakodrat
sêrat dhatêng Baktak Patih Mêdayin
wiyose sira sung pemut
lamun nagaraningwang
Kalakodrat punika arsa pinukul
marang Wong Agung Kuparman
ingsun para kon dhingini


malah kang arsa dinuta
anggêcêka Kalakodrat kang rayi
kang nama Prabu Sêmakun
ingkang môngka manggala
para nata binêktanan pitung èwu
dene pemut jêngandika
kula nuli nglêksanani


sun nonjok marang Kuparman
dimèn galak wong Kuparman nêkani
mung punika têmbungipun
ngungun Prabu Nusirwan
kulup iku tan ana muni maringsun
ature tan mungêl tuwan
amung Ki Baktak pribadi


sigra ngadêg Sri Nusirwan
nyandhak sirah Baktak sigra binanting
ing jobin sirah malêdug
utêknya 
- sumamburat
tinututan pinalu sirah malêdug
lajêng dipun tutu pisan
lêmbut awor bata putih


sri nata asru ngandika
si patih mati tinggal ucap kari
kulup iku apuramu
pan ora muni mringwang
mung karêpe si binatang asu buntung
sapa baya kang anjênang
sokur ingsun angamini


nanging ênêke kalintang
mumêt mulês sangêt raosing galih
sang prabu mutah rêmpêlu
rêbah angathang-athang
Umarmaya bêbisik sarwi atuduh
Sang Prabu Tasangsulngalam
Sri Bupati Burudangin


mijil anyêkêl Baktiyar
praptèng jawi Narendra Burudangin
Baktiyar ngandika sampun
cinêkêl wus binônda
sinungakên rumêksa marang sang prabu
ing Tasmitèn Johanpirman
nulya manjing pura aglis


Sang Prabu Tasangsulngalam
praptèng pura Dipati Guritwêsi
hèh ta paran yayi prabu
katalèn Si Baktiyar
inggih sampun Baktiyar kula wiyungyung
Kuljum Tasmitèn Kunawar
kula kèn rumêksa sami


Sri Nusirwan lajêng gêrah
putra kalih sangêt kalêngêr sami
tuwin ingkang para ratu
ingkang sami amangan
ing daginge Patih Baktak dadi racun
bêbalung kang awor jênang
wus prasasat darubêksi


dene ingkang jênang para
nganggo awu balunge kyana patih
ting garêmêt awakipun
rumab yèn dalu panas
ting galêrêng para ratu pitung puluh
bupati kang sêlawe prah
- samya dèn gotongi mulih


gorokane sami sêrak
ting calêngkring tan kêna dèn tambani
kabèh sêdhihe kalangkung
cêkèh tam bisa mutah
samya nêdhas miwah jroning wêtêngipun
malilit kadya tinampar
amulês tan sagêd ngising


panas kadi kinorokan
lir jinara lan undêr-undêr wêsi
mondhok kadi sambang ngundhuk
mrongkol nèng usus gimbal
lir kinêrêt-kêrêt balung praptèng sungsum
ngolang-aling gêlasaran
tan ana mantun ing jampi


sakite sangsaya ngrêda
lama-lama gurung pating calêngkring
gumigil asênggruk-sênggruk
watuk riyak tan mêdal
mêmpis-mêmpis wus kathah kang sami lampus
ratu miwah pra dipatya
ingkang dhahar jênang patih


miwah Sang Prabu Nusirwan
langkung sangêt Dipati Guritwêsi
kang ngadhêp lan Wahas gupuh
pramèswari ngandika
kulup Umarmaya kapriye budimu
apa nora tur uninga
marang Kuparman nagari


lamun wong tuwane gêrah
luwih bêcik kulup sira pribadi
rikating lampah nak ingsun
Umarmaya tur sêmbah
putra tuwan pun adhi Prabu Sêmakun
wingi utusane prapta
wignya ngambah ing wiyati


nanging lampahing utusan
putra dalêm dhatêng kula pribadi
pun Jèndhi kang sagêd mabur
kinarya mêng-amêngan
dhatêng putra tuwan pun adhi Sêmakun
pramèswari angandika
yèku irasên pribadi


witning yèn sira tilara
ing
- repote angadhêp siyang ratri
parigêl kakutha cakut
angadhêpi wong gêrah
dene ingsun iki karubuhan gunung
arinira karo padha
nanging sapira ta kaki


wong anom pan maksih kuwat
yèn sinandhang wong tuwa lara luwih
bangête tikêl sapuluh
sira nuli mêtua
gawèkêna layang ta kulup dutamu
bêbukane saking ingwang
Marmaya wotsari mijil


praptèng pakuwon kapanggya
sira Jèndhi wus dèn timbali aglis
têlas ing pitungkasipun
mêsat nampak gêgana
tinon lamat-lamat amor mega biru
prawira margèng gêgana
ing wiyat datan winarni


praptèng nagari Kuparman
lajêng marêk ing jro puraning gusti
sira Sang Prabu Sêmakun
angaturakên sêrat
tinumpiksa kang sêrat bêbukanipun
lajêng utusan ngaturna
nawala saking Mêdayin


mring kang raka Parangteja
lajêng kunjuk srat dhatêng jro puri
kadriya nimbali gupuh
Wong Agung Parangteja
sarêng lawan manjinge Prabu Sêmakun
praptèng byantara ngandika
Wong Agung Surayèng Bumi


yayi prabu adandana
putranira kabèh gawanên dhingin
yèn gêrahe sangsaya sru
sirenggal kongkonana
tur sandika wêdale Prabu Sêmakun
sagung narpatmaja samya
kang dèrèng dhatêng Madayin


apan ta ing nalikanya
ingkang wontên ing nagari Mêdayin
Sim Katamsi rowangipun 
-
Prabu Aris Munandar
kang cinaran mring Dipati Pulangmarus
Sang Prabu Tasangsulngalam
lan Johanpirman narpati


kang dèrèng nuju lampahnya
kêrig lawan kang paman sri bupati
budhale Prabu Sêmakun
saking nagri Kuparman
lêlancaran lampahira siyang dalu
ing marga datan winarna
nèng Mêdayin dhandhanggêndhis


Dhandhanggula
samya lajêng manjing jroning puri
sang aprabu gêrah sangêt sayah
kang ahlul khikayat mangke
mêningi tigang dalu
putra wayah praptane sami
tuwin kang pra santana
nênggih sedanipun
gumêre wong sanagara
mring jro pura gêng alit kawêlasasih
sasedane kang rama


putra kalih saras dènnya sakit
Irman Urmus amung para nata
tigang dasa tumpês kabèh
bupati amung kantun
gangsal ingkang maksih basuki
ingkang pêjah sangalas
wau kang winuwus
layon sampun binêrsihan
sinarèkkên nèng wana Bêsarah nênggih
anèng jawi maula


Patih Jèndhi nulak sampun prapti
ing Kuparman lampah rêrikatan
katur kang rama sedane
mêningi tigang dalu
putra wayah praptèng Mêdayin
sagung kang para garwa
jro pura gumuruh
wong agung rêntêng ing driya
ing sedane kang rama datan nênggani
mangkana aturira


Rêtna Marpinjun asru anyungkêmi
mring kang raka amiyarsa warta
kang rayi Urmus nêpsune
praptaa kakangipun
pêsthi lajuk dadi narpati
- pinaro lawan Irman
ing panêdyanipun
têmah wong agung kèwêdan
mila sangêt Marpinjun matur ing laki
utusana kewala


jumênêngna Sang Irman Narpati
sumiliha nata binathara
jêr kang jalu tuwa dhewe
anadene Si Urmus
dèn adêgna liya nagari
kang rayi kalihira
kabèh para ratu
manut Marpinjun sadaya
ing ature wong agung sigra nimbali
sagung kang para nata


samya ngungun pinaringan warti
tan cinipta alane duk kuna
ingkang karaos ing mangke
lan kala purwanipun
mring gustine kang gawe bêcik
wit wêruh papasamuan
Menak Jayèngpupuh
saking kang rama Nusirwan
piawone tinêtêpkên amuwuhi
bala lan kaluhuran


ting salênggruk kang para narpati
samya dus luh wus dangu atata
nulya dadèkkên pikire
dene adêging ratu
pautusan tuwin nindaki
ature para nata
sami pênêdipun
nanging asêmu utusan
têtêp luhur lawan wontên sônggarunggi
anulak ing pamothah


dadya dhawuh kang rayi tinuding
sira wong agung ing Parangteja
kaprabon ing prang lampahe
ambêkta kalih èwu
para ratu ngajêng lan wingking
binêktan palangkan mas
kang asaka satus
winarnèng satus sêsotya
pinaringkên kang badhe madêg narpati
sira Ariya Irman


lan wijoan mas palowani
Radèn Urmus ingkang 
- pinaringan
kang badhe ingadêgake
ing praja liya ratu
ing nagari Wu-awu Langit
nanging akêkuthaa
nunggal ing Mêdayun
têtêpa anyenapatya
môngka isèn ing wijoan palowani
mangkana para raja


Natèng Yunan Selan lan Kohkarib
ing Yujana Rum Sêntari Kebar
Turki Ngabêksi wusdene
kabèh ratu gêgêdhug
samya ngiring kang môngka wakil
asongsong tunggal naga
nitih sêkar diyu
wong agung ing Parangteja
hèr maya kang busana asri rinukmi
abra ing nawa rêtna


budhal saking Kuparman nagari
sagung gaman ingkang para nata
Suratisdaham cucuke
kapêthuk sêrat rawuh
ingkang saking nagri Mêdayin
Patih Jèndhi kang bêkta
nulak wongsal-wangsul
kèndêl dhêdhêg jawi kitha
para nata ngantosi sêrat kang prapti
ingkang amot wasiyat


duk sangête Prabu Nyakrawati
tinggal sêrat kang isi wasiyat
mring putra kang sêpuh dhewe
Wong Agung Jayèngpupuh
pinasrahan kang kari-kari
Irman adêgna nata
mêngku wong Mêdayun
apêpatiha Baktiyar
Irman sira adêgêna narapati
ewa mangkono iya


môngsa bodhoa sira ing wuri
putraningsun sira ingkang tuwa
katêmpuh kabèh-kabèhe
iya saungkur ingsun
pan mung sira tuwa pribadi
sapa kang mêmalanga
ing sakarsanipun
yêkti tan anêmu arja
- duk miyarsa Wong Agung Surayèng Bumi
ngungun sinungkên sigra


mring Wong Agung Parangteja aglis
lajêng budhale kang ingantosan
marang para ratu kabèh
nèng jawi kitha kumpul
Rajèng Selan Natèng Kohkarib
Raja Yunan Yujana
Kebar sinung wêruh
wasiyatira Nusirwan
atêngara sarêng budhale para ji
anglir wukir dahana


gumaludhug rèh kagiri-giri
kadya guntur prawata sayuta
kêndhang gong ewon swarane
lêksan saruninipun
lêksan bèri gurnang thongthonggrit
lamine lampahira
marga tan kawuwus
orêg Mêdayin nagara
prapta wakil Wong Agung Surayèng Bumi
ubêkan sami mapag


Natèng Gumiwang lan Burudangin
kang rumiyin dening para putra
lan Arya Irman sarênge
ing jawi kitha cundhuk
ingaturan laju nulya glis
sapraptane jro kutha
sinaosan sampun
makuwon ing sitibêntar
Arya Maktal wus panggih lan pramèswari
ngaturakên pratelan


beya saking Sang Surayèng Bumi
cacah gawan kabèh sèwu unta
bumbu ragi amêmule
lawan roncèning laku
ing karsane Sang Jayèngmurti
pramèswari jinarwan
sutane kalangkung
lêstari sami kang karsa
lan wasiyat wêlinge kang sampun swargi
mangkana wong Kuparman


ingkang para ratu angênggèni
mring wismane kang para bupatya
ing dina Soma undhange
kumpul 
- kang para ratu
ulubalang mantri ngabèi
aglar nèng pênangkilan
kang saos supênuh
Irman wus nèng pênangkilan
upacara karaton sangking jro puri
kasrah ing Arya Maktal


sampun aglar anèng ing sitinggil
miwah pawongan ingkang angayap
angiring Maktal wijile
prapta ing sitiluhur
sasat Prabu Anyakrawati
duk miyos siniwaka
saupacara gung
sapraptane panangkilan
apinarak ing singangsana rinukmi
sarya sru undhang-undhang


hèh sagunge kang para narpati
wong Mêdayin kang para punggawa
sapa kang ana budine
arsa umadêg ratu
miwah ana mangkêlang batin
murina nora rêna
mring pratikêl ingsun
ing samêngko têkakêna
aprang tandhing lan ingsun angadu sêkti
pasamuan kang jêmbar


lamun bisa nyêmpal kanan kering
mring baune ya Si Parangteja
pêsthi yèn tutug karêpe
lamun tan bisa mutung
astaningsun karo asêbit
aywa na duwe karsa
nora bangun turut
aywa na mênêng kewala
sumaura santana para narpati
yèn wani prang mêtua


samya dhingkul kang para narpati
pra santana pra satriya samya
sadaya nuwun ature
tan wontên ingkang purun
anadhahi tuwan ing jurit
Wong Agung Parangteja
angandika arum
iya kalamun mangkana
tan anulak marang ing sakarsa mami
nir asmaradilaga


piyarsakna 
- kabèh wong Mêdayin
ingsun anglêstarèkkên wasiyat
ingkang suwargi wêlinge
rujukan karsanipun
ya Wong Agung Suryèng Bumi
kang rayi Radèn Irman
jumênênga ratu
nyakrawati binêthara
kang amêngku kabèh karaton Mêdayin
Maha Bathara Irman


dene ingkang rayi Urmus nênggih
Ngawu-awu Langit jumênênga
ratu tri dasa kumpule
kabawah Radèn Urmus
umadêga sri narapati
nanging kadhatonira
nunggal nèng Mêdayun
ratu isining wijoan
palowanu Raja Urmus senapati
manggala para nata


saur pêksi kabèh wong Mêdayin
Dyan Baktiyar bandane nguculan
wus prapta anèng ngarsane
wong Parangteja muwus
hèh Sang Prabu Anyakrawati
punika patihira
Raja Irman dhêku
sigra ngadêg maca plêkat
wau sira Adipati Guritwêsi
Ki Sèh Wahas andonga


prapta tigasan saking jro puri
bawahane kang madêg narendra
anggili kathah warnane
sinjang wastra tinumpuk
kang talam mas binebas sami
marang kang para nata
suwasa tan kantun
marang sagung pra dipatya
kang salaka marang sagung para mantri
marang wong cilik wastra


wus waradin sagung ingkang nangkil
lajêng bujana sagung pra nata
têluki bang lêlèmèke
tluki ijo lan wungu
ajang êmas kinarya bukti
glas kancana giniwang
pinatik sotya byur
larih midêr atimbalan 
-
Sang Sri Irman angêlarihi pribadi
mring Arya Parangteja


rame Umarmaya gung ngluconi
ing môngsa iku pangrasa samya
nora nana rêngat manèh
wus amor balung sungsum
dènnya Baktak sampun ngêmasi
nutug suka sadaya
sagung para ratu
ing dalu samya luwaran
Arya Maktal ingkang anèng ing sitigil
Irman manjing jro pura


para ratu amakuwon sami
sabalane langkung ing sawulan
dungkap catur dasa rine
amit Irman umatur
inggih kakang tuwan rumiyin
kundura mring Kuparman
inggih kakang amung
putra paduka sadaya
tuwan tilar sarênga kula ing benjing
sowan dhatêng Kuparman


budhal injing sing nagri Mêdayin
Prabu Irman ngatêr jawi kitha
wong Parangteja angkate
sagunge para ratu
samya manggih suka tan siwi
sampun ungkur-ungkuran
Irman wangsulipun
lêpas wau kang lumampah
undhang dandan ing barisira umiring
gambuh kundur Kuparman


sumambung Prabu Karsinah
Ruslani Danurusamsi
wong agunging Parangteja
lawan Arya Guritwêsi
miwah Natèng Ngabêsi
Kunawar Biraji Kuljum
Kulub lawan Kalkiyah
miwah Sang Natèng Kubarsi
natèng Selan Kohkarib jajar Yujana

Kebar Turki lawan Kangkan
myang Sang Prabu Banarungsid
tangèh lamun cinatura
sêdaya kang para aji
tuwin para putra ji
mangkana Prabu Sêmakun
têdhak saking wijoan
ngêjèpi narendra kalih
ing Talsiyah miwah Prabu Puwakôndha

binêkta marêk ngajêngan
nêmbah angaturkên tulis
orêg sagunging tumingal
lah ta iki ana warti
wong Parangteja tampi
sêratira lajêng katur
Marmaya kinèn maca
Kuskèhèl ponang kintèki
lawan Bêskul katur Narendra Gumiwang

awit saking budhalira
kabujung saking ing Mêrtis
prapta aprang ing Srikaras
lajêng bêdhahe Sri Kêrjis
kacêkêl Raja Kêrjis
alajêng dipun talikung
Baktiyar lawan Baktak
lajênge prapta Mêdayin
Umarmaya malêmbung lok katiwasan

macucu sarwi kêkayang
nolèh mring Prabu Sêrandil
maratuwa cinêngkalak
ipe kinalungan êpring
siksane adol sêkti
anjuwowok nora arus
Si Kuskèhèl aladak
prajurite Si Pirngadi
bocah bêcik têka wani-wani bônda

gumêr kang sami miyarsa
Wong Agung Surayèng Bumi
bandan kinèn ngajêngêna
bêbêstan Sang Raja Kêrjisratu patih ingambil
samya sinaoskên ngayun
ebat sêdaya mulat
sipate Sang Raja Kêrjis
nora sipat manusa adhapur kewan

kinèn sadat datan arsa
kinèn nêmbah gobag-gabig
sawadyane pitung dasa
kasrah mring Prabu Kohkarib
wong agung ngandika ris
padha wèhana sul-angsul
yayi Sêmakun sira
Si Kulup Mutadarawi
lan Talsiyah têlu padha tunggalêna

kêlawan ingsun angganjar
ing wijoan palowani
kang asuku sêlawe prah
Kuskèhèl ingkang darbèni
dene kang rolas sikil
kaduwe mring Raja Bêskul
lawan makutha rêtna
sotya pitung puluh siji
karo padha yèku mungguh kang makutha

amung iku ingkang beda
kang wijoan palowani
ratu katiga tur sêmbah
Raja Sêmakun maringi
turôngga kang pangaji
samas sabusananipun
lèngsèr nata katrinya
Wong Agung Surayèng Bumi
jêngkar dènnya sumiwi kundur ngêdhatyan

wong agung ing Parangteja
lan Dipati Guritwêsi
Prabu Sêmakun katrinya
ngandikan malêbèng puri
bubar kang sami nangkil
sagung ingkang kari umung
narendra kang sêkawan
Lamdahur lan Umarmadi
Banuarli anganti ing wêdalira

Prabu Sêmakun lêbêtnya
pra narendratmaja sami
kundur pura sewang-sewang
wau kang anèng jro puri
nimbali garwa prapti
Rêtna Sudara ingutus
yayi lah iki layang
ingkang têka ing Mêdayin
nya wacanên aturna ing ibunira

tur sêmbah lajêng lampahnya
ratwibu ing Parangakik
prapta ngarsane bunira
pramèswari ing Mêdayin
sinapa awotsari
sawusnya tata alungguh
ibu punika sêrat
kang prapta saking Mêdayin
kang tinuduh yayi prabu ing Gumiwang

anut wingking lampahira
raka paduka rama ji
ratu kêkalih ambêkta
nênggih prajurit sakêthi
sêkawan kang bupati
dutane Prabu Sêmakun
balane nglimang lêksa
manjing wadya patang kêthi
kang andhèrèk lampahe raka paduka

kang sêrat sampun winaca
miwiti malah mêkasi
tamat surasaning sêrat
duk miyarsa pramèswari
sêkêl suka ing galih
sêkêle musakatipun
sukane angrasaa
pakaryane tanpa dadi
angandika Juru Jinêm mring kang putra

dhenok iku kayaparan
yèn besuk ramamu arsi
animbali lawan ingwang
umatur Sudarawêrti
inggih sampun ginalih
punika yayi Sêmakun
lan ari Parangteja
kang Dipati Guritwêsi
inggih sami ngandikan marang jro pura

pun kakang Bagendha Abas
inggih wau dèn timbali
gantia ingkang winarna
Wong Agung Surayèng Bumi
katiga kang tinari
kakang Abas badhenipun
yèn wus dadi kang rêmbag
sayêkti winot ing tulis
kang winawrat sayêkti Prabu Gumiwang

aturipun lêleyangan
Raja Sêmakun turnya ris
kakang mas ing Parangteja
atur kawula sayêkti
yèn jêng rama nimbali
inggih mundhut kangjêng ibu
mangke sêdhênge môngsa
prayogi dipun kêkahi
kula ingkang sayêktine botên suka

karsane pan sampun sêpah
ngungkurkên pikir kamuktin
wibawa pan sampun lawas
kang wajib sanguning pati
yèn rama ji Mêdayin
kadrêng nimbali jêng ibu
yèn rama wus agama
nêtêpi agama sukci
ngèstokakên sarengat Ibrahim duta

lamun botên mêkatêna
dadya sih têmahan lalis
jêr kangmas môngsa têgêla
jêng rama rusak ing galih
pae duk anèm uni
ing mangke pan sampun sêpuh
laline dèn umbara
yèn botên dipun cêgati
yèn amêksa anasak lumuh agama

inggih tan kenging dèn eman
kakang pan punika pêsthi
yêkti nut ujaring kitab
singa bôngga dèn patèni
têlas tan wontên malih
pikir kawula mung niku
Wong Agung Parangteja
angrangkul ing wêntis kalih
adhuh anggèr pungkasan pikir punika

Menak Abas nambung sabda
pangraos kawula inggih
lêrês ari Parangteja
tan wontên indhake malih
patitis arêspati
karsane Prabu Sêmakun
mangkya rama paduka
Mêdayin mantuk bêbayi
lare alit ing manah kêdah amothah
lare mothah sabên dina
paduka sêpuh pribadi
- punika upaminira
pan inggih wajib nulungi
mênawi botên bêcik
punika tuwan katutuh
lare nèng pinggir jurang
yèn botên nuntên tinarik
sakit pundi tinarik lan tibèng jurang


sayêkti sakit tibanya
katanggor ing parangcuri
punika langkung katêtah
kantosa tumibèng curi
kang para sêpuh sami
kang dados paraning tutuh
punika mrih prayoga
botên kados yayi aji
Sri Sêmakun aturipun pêpungkasan


pan sampun pikir nugraha
rayi paduka sang aji
Gumiwang lêrês pêsaja
Sang Kakungingrat lingya ris
yayi karyakna tulis
kakang Sang Prabu Sêmakun
marang Rajèng Gumawas
Kuskèhèl kula dhawuhi
kuwasane parentah saking Kuparman


yayi prabu dhawuhêna
putranira Kaelani
ipene sira pundhuta
iya ing salah sawiji
karyanên anjênêngi
iya Si Maliyat Kustur
kalawan putranira
kaki Prabu Parangakik
Si Kalbujèr tuduhên ingkang bantua
aja kurang taklimira
angantêp tutur kang bêcik
marang kangjêng panêmbahan
dèn têtêp ing senapati
ya Si Kuskèhèl misih
kang kuwasa angrèh laku
amrih aja nêracak
laku ana kang gêdhugi
yèn ngamungna Kuskèhèl iku nêracak


lah uwis yayi mijila
lawan kakangira nuli
sêrate dadya ing kana
Prabu Sêmakun wotsari
Menak Abas tut wuri
wurine Prabu Sêmakun
- praptèng jawi utusan
ngaturi kang putra kalih
angandika sri bupati ing Gumiwang


hèh kakang prabu ing Selan
lan kakang Prabu Kohkarib
de kakang dèrèng bubaran
nauri narendra kalih
anggèr inggih ngêntosi
wiyos paduka yun wêruh
lamun putra paduka
Talsiyah Mutadarawi
binantokkên dhatêng Mêdayin nêgara


Prabu Sêmakun ngandika
manawi pun kakang kalih
lajênga wisma kawula
inggih sarênga lumaris
Menak Abas tan kari
sapraptane lurung agung
andhangah pinayungan
para ratu kang angiring
ana mulat kang kêpapag samya ngucap


dubilah Rajèng Gumiwang
dene kaya wora-wari
pratôndha yèn antuk karya
sêmune sri narapati
apantês nyenapati
solahe têka acakut
dhokoh sabarang karya
iki thukul wong Mêdayin
apan dadya dandanan asmarèng laga


Asmaradana
gawok ingsun wong Mêdayin
Sri Naranata Nusirwan
dènira ngukir putrane
kang kakung èstri bineda
lamun akarya putra
pangrasaningsun pan dudu
gêgaweane manungsa


kaya gawean sing langit
ingukir anèng suwarga
Rêtna Marpinjun pantêse
witning nguni kang wus swarga
Gusti Rêtna Muninggar
sapa narka kang andulu
ginawe sami manungsa


ingkang dadi lanang sami
iya dene jamak-jamak 
-
lawan para ratu kabèh
iku ta patute dadya
putrane Kewusnendar
ladak Sang Prabu Sêmakun
kaya têdhaking Yujana


tan wus kang sami ngraosi
Prabu Sêmakun wus prapta
lan tamu anèng dalême
wus tata sami lênggahan
Prabu Sêmakun mojar
anak prabu kalihipun
ing Talsiyah Purwakôndha


kang dhawuh timbalan mangkin
sira sami tinarima
ing wakil andika karo
ingkang ngodhol eyangira
sami ratu prawira
bisa nyampurnakkên laku
mangkya botên ingandikan


lajêng sinung karya malih
inggih mangke winuwuhan
Si Kuskèhèl kuwasane
antuk idin sing Kuparman
pacak ratu prawira
mangkya pinaringan bantu
gêgêdhug ratu gêgala


ing Kulub lawan Kubarsi
kang ngopèn-opèni samya
mring lakune Si Kuskèhèl
wau kalane miyarsa
Lamdahur Umarmadya
mèsêm sarwi manthuk-manthuk
anggèr sokur-sokur bagya


inggih botên nêniwasi
wakile putra andika
langkung pracaya têgêse
anggèr lamun mêkatêna
Prabu Sêmakun mojar
kakang prabu sakêlangkung
anjêmbarakên wêdana


ngandika Natèng Sêrandil
mring kang putra Purwakôndha
Pirngadi lamun mêngkono
bibèkmu tarimakêna
akunên bapa pisan
Si Kuskèhèl aja tanggung
gumujêng Rajèng Gumiwang


kakang 
- prabu ing Sêrandil
dhêmênaku cilik mula
yèn gunêman amalênos
kaya gêmbili binakar
nèng gêni balubukan
kinuwit têka malêdug
pinangan kaya godhogan


sami suka kang miyarsi
Prabu Marmadi lingira
ingsun mèlu payu bae
si dawa gung pikirira
Banuarli nak ingwang
tarimakna mring Sri Bêskul
anake pamanmu Harjan


tan adangu kapiyarsi
ing jawi swara gumêrah
praptane kang putra karo
Parangakik lan ing Kelan
Prabu Sêmakun têdhak
kang putra kalih wus tundhuk
manêmbah dhatêng kang paman


sawusnya tata alinggih
Prabu Sêmakun ngandika
anggèr gustiningsun karo
timbalan rama paduka
pinundhut ingkang lampah
pun Kalbujèr Rajèng Kulub
dene anak mas ing Kelan


ipe kang pinundhut siji
karyane badhe dinuta
dhatêng Mêdayin lampahe
anjênêngi kang wus lama
amrih ing rikatira
Sri Kuskèhèl lampahipun
kalih ature sumôngga


ratu kalih dèn timbali
Kulub Kubarsi wus prapta
dhinawuhan ing lampahe
kalih ature sandika
budhale benjang enjang
sarta saprajuritipun
dhatêng Mêdayin nêgara


ing rèh sampun dèn jarwani
sapalakartining lampah
Prabu Sêmakun nulya ge
pêpundhutan prapta aglar
lajêng dènnya bujana
pun uwa punapa dangu
ature Prabu Jayusman


- Menak Abas anauri
anggèr sarêng ing ramanta
inggih saking ing kêdhaton
adamêl sêrat punika
kang badhe dipun bêkta
dhatêng pun Maliyat Kustur
lawan Kalbujèr lampahnya


adhaharan gôngsa ngrangin
saruni lawan biola
anginum rame sênggake
branduwin anggur rak adas
larih midêr timbalan
ngandika Prabu Sêmakun
hèh anak Kubarsi sira


lan adhi ing Kulub sami
pira prajurite padha
kang ana samêngko bae
nora nganti ing kêrigan
Prabu Kubarsi nêmbah
inggih ing wêtawisipun
tigang yuta botên kirang


Prabu Kulub turnya aris
kawula namung sayuta
Prabu Sêmakun dêlinge
mênawa ana kang kurang
dandanan ingkang rusak
bandera tunggul lêlayu
ing ngriki jandika bêkta


umatur narendra kalih
kados maksih sami wêtah
Prabu Sêmakun anolèh
prapta kalih kêthi dinar
nyakêthi pinaringan
miwah pêparing pakintun
dhatêng Kuskèhèl samêkta


pungkasan sagunging pikir
bubaran dènnya bujana
surup baskara sarênge
sami mundur sowang-sowang
ing dalu tan winarna
sêrat pinaringkên sampun
enjing budhale gumêrah


Prabu Sêmakun akirim
busana kuda samêkta
dhatêng Sang Prabu Kuskèhèl
sira Sang Prabu Marmadya
kathah pakintunira
mring sira Sang Raja Bêskul
miwah kang putra kalihnya


- Talsiyah Mutadarawi
kathah-kathah kintunira
mring ratune panêkare
lêpas lampahe gêgaman
rikat marga rêratan
tan winarna lampahipun
ing marga praptèng jajahan


mèh prapta kitha Mêdayin
orêg samya salah tômpa
wong cilik gègère keron
lamun ana gaman prapta
angidak nêdya ala
paran unggyane lumayu
Kuskèhèl wus nèng jro pura


tambuh tingkahe wong cilik
sami amupus kewala
môngsa kolua patine
yèn bala saking Kuparman
adate awêlasan
Sang Prabu Maliyat Kustur
gêgamane ingkang prapta


Kuskèhèl mêthuk lumaris
ingiring mring kêpatihan
pinarnahkên pakuwone
Rajèng Kubarsi sabala
Rajèng Kulub pinarnah
wismane Raja Bintulu
cêlak lan ing kêpatihan


tintrim nêgari Mêdayin
kathah kang angrungu warta
Maliyat Kustur praptane
lawan Kalbujèr Narendra
ratu banthèng Kuparman
yèn prakara prang gêgêdhug
narpati kalih prakosa


lawan Kuskèhèl Sang Aji
dhinawuhakên kang sêrat
tinampan lajêng winaos
sawusnya amaos sêrat
Kuskèhèl nêkêm sirah
sujud ing siti angungun
yèn sêrat garba pangucap


Prabu Sêmakun kêkirim
ijêman sarta kêlawan
ingkang raka parentahe
Wong Agung Surayaning Prang
kang ngêdhaton 
- Kuparman
muwuhi kuwasanipun
linuhurkên prênahira


wijoan mas paluwani
kang asuku sêlawe prah
langkung saking pangungune
saking dhawuhe nugraha
Kangjêng Sultan Kuparman
dene gung pasihanipun
langit rêbah asinôngga


tan dipe kêlamun kongsi
katètèsana ing rasa
Wong Agung Jayèngpalugon
Prabu Sêmakun kewala
myang Prabu Purwakôndha
wus sangêt gêgêtunipun
dhasar watak kaduk sura


mantêp wani anglakoni
tan pilih gon ambêk pêjah
lêlabuhane Kuskèhèl
mangkana ing aturira
Kuskèhèl anoraga
mring Prabu Maliyat Kustur
lan Kalbujèr aturira


inggih yayi prabu kalih
pasrahing badan kawula
dipun upamakna gandhèn
pan kula drêmi lumampah
yayi kalih marakna
ajura pan kadi bubuk
sêrambut môngsa gingsira


Maliyat Kustur lingya ris
yayi prabu yèn sêmbada
mangke dalu amêlancong
anamar badan sêpata
catur ratu kewala
aseba Sèh Betaljêmur
punika kang ginuronan


Wong Agung Surayèng Bumi
langkung pêrcaya lir yayah
sami nuwun pratikêle
ecaning lampah punika
Kuskèhèl duk miyarsa
gih sumôngga mangke dalu
sami lampah dhêdhêmitan


ing dalu sami lumaris
narendra sêkawan pisan
prapta pijajar dhukuhe
jawi bata
- atêtanya
sintên ingkang saosa
di dalêm lêlurahipun
inggih ing dalu punika


Ki Dulwajib anauri
kisanak dipun sarônta
ing mangke kula etunge
pan inggih kônca kawula
ingkang anama lurah
inggih kawan dasa wolu
anyatus rerehanira


sarwi amilang dariji
kongsi bali kaping tiga
kaledhon binalèn manèh
saya wuwuh kancanira
Dulsunah marenea
abingung pangetung ingsun
lurah ingkang kêmit sapa


Dulsunah alon nauri
Duleslam lawan Duliman
Dulpatah lawan Dulsalèh
Duljalal lawan Dulkamal
Dulkasrah lan Dullomah
Dulsuhud lawan Dulsukur
Dulkasim Dulkarimira


Duljalil lawan Dulkandil
Dulkadir jangkêp limalas
bêkta nyêlawe kancane
Dulwajib alon lingira
kang roro aturana
kisanak arsa malêbu
matura jêng panêmbahan


kesah datan dangu prapti
ambêkta kêkalih lurah
sampun tata ing lungguhe
Dulwajib alon lingira
inggih adhi Duliman
kisanak arsa malêbu
matura jêng panêmbahan


Duliman malêbêt aglis
jinujug jêng panêmbahan
anèng ing sanggar panêpèn
Ngambuliman matur nêmbah
pukulun tur uninga
ing jawi wontên têtamu
sêkawan marêk ing tuwan


panêmbahan ngandika ris
aturana anêmbaha
ika padha ratu gêdhe 
-
andêl prajurit Kuparman
Duliman kagawokan
nora nyana lamun ratu
sapraptanira ing jaba


dheprok sarwi awotsari
Ki Dulwajib atêtanya
pagene sira andheprok
Duliman alon dêlingnya
wangsite panêmbahan
punika pan sami ratu
gung-agung sakawan pisan


Duliman umatur aris
suwawi tuwan katuran
sêkawan kerid lampahe
sapraptanira ing lawang
Betaljêmur amapag
nèng palataran wus cundhuk
tur sêmbah gambuh turira


Gambuh
mèsêm Sèh Betaljêmur
gya binêkta sami lungguh
angabêkti sêkawan para narpati
paran karsa praptanipun
dhatêng kang rama sang katong


sêkawan nêmbah matur
saking èwêd lampah ulun
putra tuwan Wong Agung Surayèng Bumi
pan mêkatên karsanipun
dhatêng kang rama sang katong


kang rayi aturipun
gih anggèr Prabu Sêmakun
lah punika sêrate katura nênggih
anuwun têdah pukulun
kang yogi amba linakon


sêrat tinampan sampun
gya winaos Betaljêmur
sampun putus surasane ponang tulis
angandika Betaljêmur
punika gampang kimawon


apan Prabu Sêmakun
dadya lingan karsanipun
ingkang raka Wong Agung Surayèng Bumi
kang rama pinrih rahayu
marga sakaratil maot


Kuskèhèl 
- aturipun
mila patih kula pikut
sampun lami kawula dipun bisiki
ing Gusti Prabu Sêmakun
mrih èngête rama katong


yèn botên winayungyung
Patih Baktak ngajak bingung
anênungkul samôngsa ombèr sakêdhik
botên wande karya ewuh
randhat karsane sang katong


yèn lami yêkti wurung
karsane Prabu Sêmakun
lan kang raka Wong Agung Surayèng Bumi
yèn dèrèng saguh sang prabu
pan inggih ingkang sayêktos


Baktak ngong tan sung ucul
lon angling Sèh Belatjêmur
manthuk-manthuk puniku ingkang patitis
karsane Prabu Sêmakun
ratu anom kaduk sagoh


pun bapa anak prabu
sun dhingin saos ing besuk
nuli anak praptaa kêprabon jurit
nuli dèn antêpa purun
sampun ngangge walangatus


apan sêdya têtulung
mring rama Prabu Sêmakun
narik saking ing sukêr ginawe rêsik
pan ing mangke wong Mêdayun
sangêt risak ajur amoh


sokur ing besuk esuk
lêstari ing karsanipun
sintên malih tinari dhatêng sang aji
Baktak maksih winayungyung
sayêkti anut kemawon


sampun si anak prabu
sêkawan Maliyat Kustur
nadyan silih ngamungna punggawa siji
angantêpa sang aprabu
sayêkti nurut sang katong


jêr tan ana kang muruk
mung kya patih ngajak bingung
saature kyana patih dèn lakoni
- bênêr salaha ginugu
marma pêleyat-pêleyot


muktèn wadhuk kang agung
slamine banjur kêlantur
mangke Baktak maksih andika talèni
sintên ingkang darbe atur
Nusirwan pan sampun mopol


wus pungkasan kang rêmbug
amit nêmbah catur ratu
tan winarna ing dalu wuwusên enjing
wau Ki Sèh Betaljêmur
sampun malêbèng kêdhaton


wus panggya lan Sang Prabu
Nusirwan pêgêl anyikruk
pan ingadhêp maring putrane kêkalih
Radèn Irman lawan Urmus
kalihe agung anjoto


praptane Betaljêmur
mring putrendra kalih muwus
kadipundi rahadèn karsanirèki
têka mênêng tanpa rêmbug
nêgrinira langkung bojod


jandika dèrèng têmu
miwah inggih dèrèng suguh
nênggih bala Kuparman kang kantun prapti
Sang Prabu Maliyat Kustur
pun Kalbujèr narendra bot


kathah prajuritipun
tri atus Maliya Kustur
pun Kuskèhèl mung sayuta kalih kêthi
miwah Kalbujèr Sang Prabu
andina wadyane bobrol


inggih kang sami nusul
langkung bêbrêt wong Mêdayun
têka mênêng dene botên duwe pikir
apa nungkul apa magut
pinilih salah sawiyos


botên andika rêmbug
Baktak uwus winayungyung
sabên enjing punika dipun gêbugi
têkan bocah ala nganggur
esuk-esuk mèlu jotos


tangèh
- paduka lamun
nêdya amikir kang ibu
ing rawuhe rama paduka sang aji
kêdhatone maksih suwung
têka pijêr lêgog-lêgog


apan sakèhing laku
lumuh mikir wêkasipun
gih tibane bok amanggih botên bêcik
têmah rusak wadyanipun
ratune pêsthi katêmpoh


kabèh bala Mêdayun
akêkês tênaganipun
wong Kubarsi wong Kulub samya gitiki
lamun kêpapag wong mlaku
pinupuh kongsi jur amoh


wau ta duk angrungu
ature Sèh Betaljêmur
Irman Urmus tumungkul sarwi anangis
Prabu Nusirwan wus cubluk
agung mumêt ingkang panon


anêsêg Betaljêmur
jandika kalih katêmpuh
apa nungkul punapa maguta jurit
Prabu Nusirwan sumambung
yèn maguta sapa enjoh


lan wuwuh ala tuhu
pêsthi sirna nora ngukup
lawan sapa ingadua magut jurit
angur nungkul mumpung durung
aja ngungkurkên pakewoh


Pangkur
lagya eca pagunêman
duk kêsaru gègère saking jawi
wong manjing pura gumrubyug
ature tinakonan
momor sambu pangrungune wong Mêdayun
Kuskèhèl anggêcak pura
ana pangrungune malih


Patih Baktak lan Baktiyar
wus ginawe lesan dipun pêjahi
gugup wau sang aprabu
lah bapa têmonana
lamun arêp katêmua lawan ingsun
iridên manjinge 
- bapa
ingsun iki maksih sakit


Betaljêmur sigra mapag
praptèng jawi ratu sêkawan sami
balane nèng alun-alun
bêkta gêlar sêpapan
para ratu sêkawan dèn irid masuk
sapraptanirèng jro pura
byantaranirèng narpati


kawula punika tômpa
parentahe putra paduka aji
Jêng Gusti Prabu Sêmakun
angantêp padukendra
paran karsa pasthi ta dipun satuhu
nungkul punama magut prang
yèn nungkul dhèrèka salin


agama Ibrahim duta
yèn tan arsa Kuskèhèl aywa mulih
yèn sira nora amikut
bronjongên kangjêng rama
anadene kangmas Irman lawan Urmus
sun kirimi roro raja
tandhingên lan kangmas kalih


Sri Maliyat Kustur lawan
kangmas Irman Si Kalbujèr sun tandhing
kalawan kakang mas Urmus
iya dèn ujar pisan
yèn tan nungkul kadang ingsun kalihipun
gawanên sirahe padha
marang Kuparman nêgari


lah inggih pan sampun têlas
saha mawi srat kancingan mungkasi
Jêng Gusti Prabu Sêmakun
yèn sampun kêlampahan
manut badhe Jêng Gusti Prabu Sêmakun
kang ibu ingiring marang
kundur mring nêgri Mêdayin


lah punika pêpungkasan
botên kenging jawab liya prakawis
pun patih kula wiyungyung
angrisak ing nêgara
ngrisak têdhak ngrisak anak lan sêdulur
ngrisak dunya ngrisak badan
rayape nêgri Mêdayin 
-


Prabu Nusirwan ngandika
iya ingsun Kuskèhèl aja watir
aran ta pan garwaningsun
wus manjing gama Eslam
apan ingsun sayêktine kudu mèlu
iya mring Si Kakungingrat
apadene awak mami


sêlawase ingsun sêdya
lagi durung mangsane amarêngi
môngsa ta amriha dudu
iya wong duwe bala
sayêktine pinrih ing rahayunipun
gone duwe wong atuwa
iya Sang Surayèng Bumi


Kushèkèl akon anggoa
bandan kalih manjing jro pura prapti
tan adangu munggèng ngayun
angikruk kalihira
sigra Raja Kuskèhèl asru amuwus
hèh ta patih paran karsa
lan sutanira dèn pêsthi


apa mati apa gêsang
yèn nêdyaa mati nuli sun banting
mumpung nèng ngarsa sang prabu
sira angrusak jagad
iya êndi pakolèhe panggawemu
iki têka mundhak rusak
olèh bandan anglarani


mung mundhak kasurang-surang
ing wong urip barang ingkang pakêrti
sajêg jublêg mung kaburu
undhake tingkahira
durung nêmu sapisan prayoga luhur
amung kangelan kewala
asung lingsêming narpati


ing mêngko saananingwang
nora kêna sira wèh wirang isin
awèh rusaking sang prabu
kêrana gustiningwang
duwe wajib Jêng Gusti Prabu Sêmakun
ingsun ingkang nora lila
wong sêpuhe gusti mami


sira gawe ala-ala
ratu patang atus kang nora kêni
balane
- Prabu Sêmakun
lan ratu wolung dasa
pêpilihan tur padha ratu gêgêdhug
wong Gumiwang wong Kosarsah
nora liya duje gusti


yèn ta sira arêp gêsang
angucapa sira kalimah kalih
anuta ing nabiningsun
Ibrahim Kalilolah
sarwi gathik wajane Kuskèhèl rêngu
mèh ngadêg arsa andhupak
rinapu Rajèng Kubarsi


lah sampun kakang tumandang
kula pyambak yèn sampun antuk idin
anggêcêk dèn kongsi ajur
êndhase Patih Baktak
lan sutane dipun kongsi ajur mumur
lah patih sira ngucapa
yèn randhat dènnya nauri


pêsthi ing saiki iya
mati siya-siya nuli sun banting
Ki Patih Baktak agugup
inggih Ibrahim duta
apan ratu kawula yèn sampun anut
ingong maning yèn karia
anut agama Ibrahim


agama Adam Nuh iya
Nabi Musa kabèh tan ana kari
sok wontêna ingkang nanggung
dhèwèk darmi kewala
durakane wong lècèk agamanipun
Kalbujèr sigra andhupak
maksih durjana si anjing


dudu saure wong blaka
pêputhone mas ginêtak mijil
Baktak sinambêr gumapluk
pêpilingane niba
Dyan Baktiyar sinambêr pilinganipun
bola-bali badanira
èmu lawan ingkang siwi


sirahira muncrat-muncrat
adus gêtih patih lawan kang siwi
puthon mas ingatag sampun
mêrpêki Radèn Irman
akêkêjêr nèng
- ngarsa pucuking irung
lah radèn andika ngucap
tekadna Jêng Nabi Brahim


yèn jandika randhat ngucap
botên wande pêputhon bilaèni
ganas pangucape gugup
puthon kêjêr kewala
gêbyar-gêbyar mêncorong kadya andaru
nèng ngarsane Radèn Irman
wus sadat rahadèn kalih


pêputhon manjing jro sruwal
Sang Aprabu Nusirwan nulya salin
ing agama Brahim tinut
Patih Baktak siniram
toya ing jun angalilir mungur-mungur
aja angucap durjana
lamun sira arêp urip


Kalbujèr pangucapira
Patih Baktak tobate nuli-nuli
yèn ngucapa kaya mau
bandane inguculan
sigra nêmbah marang sang prabu ing Kulub
Kuskèhèl mèlu sinêmbah
miwah Sang Prabu Kubarsi


wusnya nut Kuskèhèl turnya
tuwan undhang sawadya ing Mêdayin
tuwan nuntêna puniku
siniwèng pênangkilan
ulun seba mantuka kados rumuhun
pan tuwan pêpundhèn amba
tyang sêpuhe gusti mami


dèn eca samya bujana
kyana patih sampun ngowah-owahi
bujana sami anginum
lawan kang para nata
Betaljêmur sakêlangkung sukanipun
ngalêm kang ngêmban parentah
prayogane angundhili


sanêgara ingundhangan
wus wêrata sarengat Jêng Ibrahim
jalwèstri anèm myang sêpuh
sêdaya sami suka
ngraos lamun ilang mutawatiripun
apa
- ingkang dadya maras
jêr wus sami nunggal manis


Dhandhanggula
sampun têntrêm nêgari Mêdayin
Prabu Nusirwan agung sinêba
anut ature Kuskèhèl
lawan Maliyat Kustur
Rajèng Kulub Kalbujèr sami
Bêskul sami turira
Patih Baktak sampun
tan owah angrèh nêgara
siyang dalu tan ana ingucap malih
gunêm rasaning sadat


malah pinasang nèng sabak sami
kayu kêmiri wana tumpêsan
ana sabak kayu durèn
priyayi sabak watu
pan wong cilik kayu kêmiri
malah dadi dagangan
pikulan asêlur
lurung-lurung kêbak sabak
miwah pasar tan ana liyane malih
sabak pating karopyak


malah pinrada ana sinungging
sabak kongsi rêga pitu têngah
nêm suku lugasan bae
bupati sabak watu
mari kêna dènnya mulangi
ajine karo bêlah
isine pan amung
sarak Jêng Ibrahim duta
arja malih ing mangke nêgri Mêdayin
sapraja udan sadat


Raja Bêskul ingutus pribadi
mring Kuskèhèl marang ing Kuparman
atur uninga ing mangke
yèn nêgri ing Mêdayun
tulus dènnya salin agami
tuwin Prabu Nusirwan
agamane kukuh
kasêngsêm wong sanêgara
ngiras pantês Raja Bêskul kang lumaris
dinuta sri narendra


karsanira Prabu Nyakrawati
pramèswarinira tinimbalan
dèn sarta lawan 
- putrane
lêgane ing tyas ingsun
pan Wong Agung Surayèng Bumi
dhangana karsanira
ngantukkên kang ibu
yèn nora dhangan pan nora
mêlasasih Nusirwan ingkang kintèki
Raja Bêskul kang gawa


baya sampun jangjine Hyang Widi
Sang Aprabu Nusirwan agampang
lakune Raja Kuskèhèl
lawan Maliyat Kustur
lan Kalbujèr praptane sami
Betaljêmur sukanya
sarta ngungun-ngungun
kêna dening bêbocahan
pan wong agung pribadi sok ngirih-irih
mring karsane kang rama


Prabu Sêmakun ingkang ngêncêngi
gathak-gathuk apan palu gêthak
gumlethak gêthuk gumlèthèk
pan ora sirang-sirung
nora rungkud praptane wangkid
padhang angênthang-ênthang
datan kongsi nglanthung
lampahe kang catur raja
ya ta wau Raja Bêskul kang lumaris
ing marga tan winarna


sampun prapta Kuparman nêgari
sêrat katur mring Sang Kakungingrat
sarta lawan pratelane
langkung suka angungun
sokur ing Hyang Jêngira Amir
miyarsa jroning sêrat
lawan malihipun
sêratipun ingkang rama
duk winaca têmbungira mêlasasih
wong agung rawat waspa


ingundhangkên ing wong sanêgari
kabèh padha amiyarsakêna
yèn nêgri Mêdayin mangke
wus salin agama nut
ing sarengat Nabi Ibrahim
jêng duta kalilolah
bêndhe pirang atus
ngubêngi nêgri Kuparman
para ratu gêng alit 
- prasami nangkil
gunêm ing pênangkilan


Sudarawêrti ngandikan prapti
inguncalan yayi iki layang
wacanên anèng ngarsane
ngayunan kangjêng ibu
atur sêmbah sampun atampi
binêkta sampun prapta
ngarsane kang ibu
winaca kabèh miyarsa
langkung ngungun saklangkung rênaning galih
pramèswari udrasa


matur Rajaputri Parangakik
sampun môngsa èngête sang nata
tulus dadi pêpundhène
sagunge para ratu
kawulèbu tumut angiring
yèn èstu ingaturna
ing putra pukulun
sukane wadya sajagad
ingkang karèh Wong Agung Surayèng Bumi
sayêkti mêndêm suka


wus warata wong sadalêm puri
sêrat sampun binêkta mangetan
kang tinimbalan praptane
sira Prabu Sêmakun
lan dipati ing Guritwêsi
Wong Agung Parangteja
samya sinung wêruh
umaos sêrat kang prapta
Raja Bêskul kang wontên ing pôncaniti
ngiring Prabu Talsiyah


pan tinanggap ing para narpati
datan agop ing patakonira
mindho-mindho patakone
ana kongsi ping têlu
jroning pura gunêm wus dadi
badhene kang tumindak
Sang Prabu Sêmakun
garwatmajendra sêdaya
Umarmaya badhe lumampah nuwani
lawan narpati dhomas


badhe ngatêr nyai pramèswari
myang para atmajendra sêdaya
mung kantun satunggal bae
pra ratu para buyut
ingkang badhe
- angiring-iring
Dyan Umarmaya mêdal
lan Prabu Sêmakun
myang Wong Agung Parangteja
sêrat anèng ngarsane ingkang para ji
suka kabèh kang myarsa


dhinawuhan kang sami lumaris
ngatêr maring Mêdayin nêgara
ing pramèswari kundure
sandika para ratu
ratu ngarsa ingkang piniji
sêpalih ratu wuntat
anganti Sang Prabu
Sêmakun angganjar wadya
busanane warni-warni pra narpati
sêdaya wus sinama


miwah busana kang turônggèsthi
para ratu Gumiwang Kosarsah
kang pra ratu gêdhe-gêdhe
sinung prathôndha payung
pêlanane amolu sisih
sawusnya samêkta bra
Sang Prabu Sêmakun
para nata wus samêkta
wong Kuparman orêg manungsa gung alit
kang tan tumut lampahnya


datan wande tumut ngatêr sami
tuwin ubêkan sajroning pura
kang para garwa andhèrèk
marang nêgri Mêdayun
amung Dèwi Marpinjun kari
tumut ngatêr ing marga
inggih badhe wangsul
anuju sawiji dina
budhalira pramèswari ing Mêdayin
saking nêgri Kuparman


lir prakêmpa molah bumi gonjing
êmèh ginggang Sang Hyang Ôntaboga
wong agung sarêng budhale
dhèrèkkên ingkang ibu
para ratu sêdaya kêrig
kang badhe lajêng dhomas
dhatêng ing Mêdayun
liya saking para putra
para wayah dhèrèk umiring Mêdayin
wong agung wangsulira


sapraptane lampahan tri ari
wau kang lajêng rikat ing lampah 
-
marga rêsik lêlurunge
kadya kêtug gumuntur
kang barêpi baris lumaris
sang prabu ing Talsiyah
saha wadyanipun
wuri Rajèng Purwakôndha
ing wurine sira Raja Banarungsid
lan wadya para nata


wadya kaumarmayan nambungi
Prabu Sêmakun wuri pêrnahnya
ngarsa jêmpana unggyane
wuri jêmpara ibu
para wayah pra putra sami
miwah buyut nèng wuntat
wuri para ratu
Kuskèhèl miyarsa warta
lan Kalbujèr matur Prabu Nyakrawati
sri pramèswari prapta


Kyana Patih Baktak wus akardi
pêsanggrahan badhe pamêthukan
lampahan sadina dohe
kêrig bala Mêdayun
têdhak Prabu Anyakrawati
ratu katri tut wuntat
miwah Betaljêmur
wus prapta ing pêsanggrahan
pamêthuke wiyar ratan tur arêsik
kang prapta soring kamal


Sinom
wus prapta sawadyanira
sira Prabu Banuarli
Prabu Nusirwan kalawan
para nata ing Mêdayin
nèng padmasana linggih
munggèng satêpining tarub
Betaljêmur kalawan
Baktak sarta putra kalih
ingkang cêlak lawan Sang Prabu Nusirwan


kêlawan ratu têtiga
Kuskèhèl Kulub Kubarsi
kang prapta Rajèng Talsiyah
pra ratu sawadya wuri
tinanya ingkang nami
kêlawan nêgaranipun
kinèn sami lajênga
balane Sri Banuarli
kang atuduh atur Sri Kustur Maliyat


wus kathah kang katingalan
Nusirwan 
- têtanya aris
akèh asri kang gumantya
sapa rane ingkang prapti
marang Prabu Rukwatil
umatur Maliyat Kustur
sutane Umarmadya
ingkang nama Banuarli
kang kinarya narpati nêgri Talsiyah


wontên malih kang katingal
wadya kang kadulu asri
upacara warna-warna
ratune anitih èsthi
songsong patbêlas sisih
têtanya bathara prabu
umatur gih punika
nami Prabu Banuarli
lajêng tundhuk marêk ing Prabu Nusirwan


ngalêm sang nata têtanya
iki ibu ingkang êndi
apa anake Kistaham
umatur Rajèng Kubarsi
putri ing Mukabumi
dene Kistaham kang turun
nami pun Umarjaman
ngandika Prabu Mêdayin
pasêmone apantês dadia nata


ulêse seje lan bapa
mung ngêngrênge ambapani
nulya na malih katingal
para ratu kathah prapti
sawadya têngran asri
bandera lêlayu tunggul
sadaya pan mangkana
iki para ratu ngêndi
lon umatur para ratu Purwakôndha


sutane Sang Prabu Selan
kang darbe bala narpati
kang umadêg Purwakôndha
nami Sang Prabu Pirngadi
wau asru dènnya ngling
sanès ing graitanipun
Urmus wit kaku ing tyas
wuwuse anêrak kêlir
nora tahan nèng ngarsane ingkang rama


hèh Baktak têtela jajal
salawase sira urip
êndi ta panggawenira
iya ingkang 
- nêmu bêcik
miwah kang olèh asil
nêmu slamêt bae durung
mung anggung nêmu papa
wong Arab puniku pikir
kangelane nêmu suka nêmu wirya


cacak iku anak bala
prandene nêmu nêgari
saking putrane wus kathah
kang padha madêg narpati
sutane kang para ji
kabèh padha dadi ratu
mêngkono kang prayoga
sira iku pikir bêlis
gung kangelan mundhak kalong wuwuh rusak


tumungkul Ki Patih Baktak
dhinupak kongsêb ing siti
irunge mêdal ludira
api-api tan udani
Sang Prabu Nyakrawati
mengo tan arsa andulu
kang putra napsunira
kang sandhing api tan uning
sami maklum kang rama lawan kang putra


sêdhêng krodhane kajarwan
salamine mapan alim
mulat para ratu Ngarab
saking panggawene dadi
anêmu sarwa bathi
têkèng sutanira ratu
padha antuk nêgara
Urmus wêdana dadyapi
ya ta ana kang kèksi busana abra


ratune nitih dipôngga
asongsong patbêlas sisih
pra bupatine angayap
ngandika Prabu Mêdayin
apèki Si Pirngadi
padha pantês dadi ratu
têdhak saking dipôngga
marêk ing sri narapati
katon malih ing wuri kang para nata


gêgaman abra bêranang
kadya prawata kabêsmi
ratune munggèng dipôngga
songsong kalih wêlas sisih
tanya Prabu Mêdayin
sapa ingkang prapta ratu
Raja
- Kubarsi nêmbah
Sang Prabu Bilabundarin
Sikaturun prajane nata prakosa


wadyanipun putra tuwan
Gumiwang Sri Narapati
isèn-isèning wijoan
lajêng sawadya lumaris
wontên kadulu malih
balane kadya wun-awun
asri kang upacara
songsong kalih wêlas sisih
munggèng gajah sêmbada ratu birawa


Sang Prabu Nusirwan tanya
sapa ratu ingkang prapti
Sang Raja Kubarsi nêmbah
nênggih Ratu Burhandini
Binatur kang nêgari
wadyane Prabu Sêmakun
lajêng wuri katingal
gêgaman dinulu asri
barisira kadya prawata puspita


samya mungguh ing dipôngga
songsong kalih wêlas sisih
songsong ratu kang pangarsa
tanya Batharèng Mêdayin
inggih Ratu Gurnawi
nama Raja Kaladukun
samya andêl Gumiwang
wuri kang katingal malih
ing Buniya nama Raja Bulubalat


wontên malih kang katingal
kang tinanya matur aris
inggih Raja Bumilanas
ing Kudaldal kang nêgari
wontên malih kaèksi
Sêndara nêgaranipun
nama Sri Banudarman
prakosa prawirèng jurit
inggih Prabu Sêmakun kang darbe bala


punika malih katingal
kithane ing Simbarsari
nama Raja Rupandeya
akathah lamun winarni
para ratu prajurit
balane Prabu Sêmakun
kathah ratu isinya
ing wijoan palowani
samya ebat wong Mêdayin dènnya mulat


- para ratu ing Gumiwang
akathah ingkang prajurit
mangkana upacara glar
kadya hyang-hyang wukir sari
pangayap munggèng ngarsi
sinongsongan patang puluh
anitih si amama
rinênggèng rukmi tulya sri 
lir andaru busanane si amama


sarwi utusan tur priksa
mring Sang Prabu Burudangin
lan Dipati Tasikwaja
yèn ing lampah andhingini
ênggone kèn ngênggèni
ngarsa jêmpananing ibu
Dipati Tasikwaja
lan Narpati Burudangin
wus mangkana laju lampahe katingal


cêlak kang rama gènira
wus têdhak sri narapati
kumrutug ampilanira
pangayape sri bupati
gupuh marêk rama ji
sira Sang Prabu Sêmakun
gêpah anguswa pada
kang rama gêpah ngingsêri
sinambrama ingkang raka kalihira


lajêng mungguh ing iringan
kang rama dènira linggih
wontên malih bala prapta
macan sami dèn titihi
salêksa kang prajurit
sakêthi ingkang bêrancuh
ratune macan pêthak
Raja Wiswèl kang anitih
nata tanya iku ta balane sapa


Prabu Sêmakun turira
pun kakang ing Burudangin
punika kang darbe bala
wontên katingalan malih
akathah ratu prapti
anèh saprajuritipun
sêdaya aturira
samya wadya Burudangin
sugih bala Sang Prabu Tasangsulngalam


pangkat-pangkate kang wadya
para ratu Burudangin
Prabu Nusirwan dêlingnya
iki Nata Burudangin 
-
dudu saking si patih
kang aduwe sraya iku
ing Dhayak Sindhangdhayang
padha mungsuhe pribadi
lan Wong Agung Kêlana Surayèng Laga


prapta têdhak saking kuda
prabu ing Rum Burudangin
lajêng marêk Sri Bathara
Nusirwan gupuh ngurmati
pinêthuk sawêtawis
umiyos saking têtarub
tundhuk mangaras pada
sinaosan dènnya linggih
pan pêlangkan aparêk dènira lênggah


pramèswari cinarita
wus cêlak gène sang aji
nulya mundhut tandhunira
munggèng tandhu pramèswari
sagung para garwa Mir
ambelani munggèng tandhu
lan garwa para putra
lêstari samya lumaris
lan Marmaya sawadyane sami prapta


Dyan Umarmaya lumajar
anandêr mring sri bupati
nêmbah ingaras kang sirah
Adipati Guritwêsi
nolèh sarwi ngling aris
hèh Kuskèhèl apa uwus
si bapa maratuwa
ya sira apura mangkin
ingsun kagèt iku kêna dosa apa


putune padha karuna
Si Mardani Si Marsandi
arsa nusul ingsun ampah
tisnane wong duwe kaki
sun pênging anangisi
jêr kakèkmu cêlus asu
dadi sira amêngsah
Wong Agung Surayèng Bumi
lan amungsuh Prabu Sêmakun Gumiwang


yèn sira nora narima
kakèkmu sêrêgên ngadil
gumêr ingkang sami myarsa
pangucape Marmayèki
Si Kuskèhèl saiki
nora kêna sira mungsuh
lagi nglakoni karya
- Prabu Sêmakun kang nuding
sinung wênang amilara wong kang dosa


jêr senapati ngalaga
Si Bêstari lara nangis
bapakane dicêngkalak
mangkene pitutur mami
cundakane anilip
amariksa bapakipun
yèn irunge lan mata
cangkêm lambe durung mari
kuping gulu isih rêraine lawas


pan ana bênêre uga
Si Kuskèhèl analèni
aja sira sudi karya
wong mêngkono lamun bêcik
sayêkti nêmu bêcik
wong ala-ala tinêmu
rêrêgêde sêjagad
iku ngumpul dadi siji
bapakamu badan kewan nyawa setan


sangsaya gumêr kang myarsa
tumungkul rêkyana patih
sakathahe wong sadaya
Patih Baktak dèn tingali
Kuskèhèl anambungi
gusti dosanipun agung
dosane damêl dora
milane kula sakiti
yèn sampuna inggih mratuwa dalêman


pêsthi lajêng kula mamah
balung playon dadi slilit
sangsaya rame agiyak
gujênge para narpati
nulya malih kaèksi
upacara para ratu
tuntunan kuda kathah
pituwin tuntunan èsthi
sami lajêng narpatine nora ana


Prabu Nusirwan têtanya
iki upacara kèksi
anèh lawan kang katingal
kadya ratwagung darbèni
Prabu Sêmakun angling
tur sêmbah sarwi umatur
punika upacara
ratu agung-agung sami
inggih èstu saking panarka paduka


sagung wayah-wayah 
- 6 ]
 tuwan
anak Prabu Prangakik
Jayusman Samsumirijal
lawan wayah tuwan malih
Prabu Karsinah nênggih
Ruslani Danurusamsu
lawan wayah paduka
anak Prabu Rustamaji
miwah wayah paduka Pangeran Kelan


kêlawan wayah paduka
ing Ngambarkustub pun Hasim
Katamsi lawan kang raka
Rahadèn Hasim Kuwari
lawan Rajèng Betarti
canggah paduka pukulun
kêlawan buyut tuwan
narpati Kaos nêgari
gih punika ingkang darbe upacara


têdhak saking ing jêmpana
kang eyang jêng pramèswari
anitih tandhu kewala
para wayah kang ngampingi
langkung sami abêkti
para wayah milanipun
karaos nèng Kuparman
mulat para wayah sami
samya madêg ratu agung sugih bala


wontên Mêdayin sêdhiyan
mulat putranya pribadi
tanpa karya tanpa guna
anggung gawe kontrang-kantring
sangsaya ngênês sêdhih
mulat tingkah tan rahayu
tumungkul rawat waspa
Sri Bathara Nyakrawati
kang karaos sungkême kang kathah-kathah


ya ta wau katingalan
para mantri anjajari
sèwu atopong kêncana
upacara pramèswari
kèndêl para garwa Mir
munggèng tandhu anèng pungkur
pramèswari katingal
pra wayah sami jagani
pan sêdaya jrih urmat dana asmara


Asmaradana
têngên Prabu Parangakik
Jayusman Samsumirijal
sarwi rinangkul janggane 
-
kiwa Sang Prabu Karsinah
pundhake kang ingasta
Ruslani Danurusamsu
sami dhingkul lampahira


wuri Prabu Rustamaji
lawan pangeran ing Kelan
sami ngampil rasukane
rinucat kantun satunggal
ingampilakên wayah
kinalungkên munggèng gulu
dening kang wayah ing Kelan


Rahadèn Hasim Kuwari
ingkang ngampil têkênira
Hasim Katamsi kaskule
Sang Prabu Aris Munandar
kêpêt alit ingasta
duk lir-ilir nèng jro tandhu
kêpête ingkang dèn asta


ingampil Rajèng Betarti
Atasaji pakêcohan
Pangeran Malebarine
ing Kusniya Sayidiman
ngampil pagurah waja
kang ngampil makênanipun
Prabu Sayid Ibni Ngumar


têdhak Prabu Nyakrawati
amêthuk dhatêng kang garwa
jawi têratag tundhuke
ngabêkti sarwi karuna
binêkta padmasana
alênggah lawan sang prabu
kang wayah gantya manêmbah


angandika pramèswari
Jayusman sira dhingina
aganti rinira kabèh
kaki prabu ing Karsinah
Rustamaji nyambunga
nulya ing Kelan arimu
Hasim Katami sambungnya


nulya Dyan Hasim Kuwari
gantya Sayid Ibni Ngumar
Kusniya Malebarine
Atasaji sigra nêmbah
nulya Aris Munandar
pan puniku wêkasipun
nulya radèn kalih nêmbah


dhatêng ibu pramèswari
Radèn Urmus lawan Irman
para putra 
- Rab pan kinèn
angabêkti mring kang paman
wusnya tata alênggah
ebat kucêm kang andulu
kang cahya para putra Rab


pramèswari ngandika ris
kaki prabu ing Gumiwang
ya bakayunira kabèh
lawan putu mantu padha
tandhune banjurêna
garwane putra-putramu
padha dhingina sadaya


ing mêngko bae ngabêkti
yèn wus prapta jroning pura
nambungi sabda sang katong
ya nuli banjura padha
pra ratu pra dipatya
sarupane Sri Mêdayun
sarimbit munggèng jêmpana


ingkang para wayah sami
ingandikan nèng pêlôngka
amot satus pêlangkane
gotong rongatus ajêmbar
gumludhug kèhing wadya
ing marga datan winuwus
prapta salêbêting kitha


agêbèl timbun apipit
wong ningali têpi marga
tan winuwus pratingkahe
kabèh prasami angucap
slawase mangkenea
Mêdayin masa dahuru
masa na geger-gegeran


sapraptanira jro puri
pra garwa Amir sadaya
ngabêkti ing rama katong
sagung ingkang para nata
pakuwon wus pinarnah
sagung ingkang rajasunu
sabên enjing manjing pura


lawan Natèng Burudangin
anggung wau ingandikan
Raja Sêmakun sarênge
lan pra ratu pinituwa
tansah sami ngandikan
Kyana Patih Baktak bikut
gènira bage sugata


Kyana Patih Baktak 
- enjing
abèkèr nèng panangkilan
kumarêcêk parentahe
wajane wus minggat tuwa
siji pan ora ana
rambute mêmplak amabluk
tyasira maksih rumujak


durung masêm maksih pait
gêtir gatêl yèn pinangan
kya patih liwat munafèk
mung ajrih ing kalairan
mangkana cinarita
sagung para rajasunu
sami pinaring pusaka


pusakane warni-warni
marang ingkang para wayah
mring buyut miwah canggahe
buyut Pangran Sayidinam
Malebari Kusniya
Jayusman ingkang sêsunu
lan Atasaji atômpa


putranira Rustamaji
lawan Sayid Ibni Ngumar
Umar Yunani putrane
Narpati Kaos nagara
punika saurutnya
kang sami kapêca buyut
Sang Prabu Aris Munandar


pusaka Kaos kang luwih
makutha badhong kalpika
tanpa etungan ajine
Rustamaji kang sosoran
lawan Pangeran Kelan
sosorane malihipun
Hasim Kuwari kêlawan


Rahadèn Hasim Katamsi
buyutnya tri kapat canggah
kang sinami pusakane
miwah para mantunira
kang dèrèng winasyatan
ing Burudangin Sang Ayu
Isnaningsih pinaringan


kapara kaot pribadi
dene kantun lan tinaha
kadange narpati gêdhe
Sang Prabu Tasangsulngalam
sinêmbah ratu dhomas
lan kasumbung ing prang ampuh
kasub tanpa
- tandhing ing prang


mangkana cinatur lami
karta datan ana aprang
samya angolah kamuktèn
ing Mêdayin lan Kuparman
ênting sukaning driya
sirna ciptane tyas saru
sagung wong Mêdayin praja


sajroning kutha Mêdayin
ratane prapta Kuparman
atêbah linabuhake
tan ana sangsayèng marga
lumaku lawan nendra
tutug pan ora kasandhung
dene kondure punika


pangatêre pramèswari
patang wulan para garwa
miwah para wayah kabèh
miwah buyut lawan canggah
amung Ki Umarmaya
ingkang nêlik solahipun
batine Kya Patih Baktak


kang ahlul carita marni
duk Dipati Tasikwaja
bilaine wong tuwane
prapta Mêdayin nêgara
kang satêngah carita
ana prapta kaping têlu
ana satêngah kaping pat


ingkang para wayah sami
tan kari Sang Adipatya
Guritwaja sabên dhèrèk
mangkana Kya Patih Baktak
lan anake Baktiyar
ing batin kalêthikipun
wong loro kalêthêk karsa


ngopahi wadya kêkalih
sami anyalêksa dinar
ingutus bêkta sêrate
mring nagari Kalakodrat
kuthane Raja Salsal
Sang Raja Salsal puniku
atmajane Raja Daldal


ratu kaloka sabumi
prajane sampun kèringan
wadyane samya badhog wong
kêlamun tamuan mêngsah
mèh pragad binadhogan
gènira sami
- anubruk
anyangking gulu tinigas


yèn dalu sami mêmaling
lajêng angrogoh jêroan
kabèh iku pratikêle
milane mungsuhe giras
mangkana tingkahira
mring Kalakodrat wêwadul
sêrate Ki Patih Baktak


de ta karsaning Hyang Widi
pratingkahe Patih Baktak
kacêthikan ana wêroh
matur ing Sang Adipatya
Guritwêsi prayitna
sinandi pratingkahipun
dènira arsa misesa


dhumatêng Ki Baktak Patih
jêr uwis ping pira-pira
dènira asalèh gawe
anggung dènnya mèt saraya
mrih rusake wong Menak
angantya kalaut-laut
tan ana ing uwisira


sêdhêng uwis kaping-kaping
ingukum dening alanya
parandene durung kapok
mêngko malih anyaraya
mring Natèng Kalakodrat
jinalukan ing pitulung
mrih ngrusak nagri Kuparman


tita tan na ukum malih
kajaba iku pinurak
tinugêl-tugêl gulune
marine mrih karusakan
mangkana ciptanira
Dipati Umarmayèku
ya ta Sri Nata Nusirwan


datansah mangun kamuktin
langkung mukti awibawa
tinuwa ing para katong
sadaya sami manêmbah
sumuyud sumawita
anutug wibawanipun
duk samana sri narendra


karêm dhahar bubur warih
miwah ingkang bubur surba
wantu sang nata wus ompong
kang ajur nyunyur kalawan
pêdhês asin karasa
dadya upaya sang prabu
wong kang bisa 
- olah-olah


Umarmaya malih warni
angaku wong saking ngajam
tuhu tukang lah-olahe
aguna yèn olah-olah
manjing suwitèng Baktak
masa ta wurunga katur
marang Sang Prabu Nusirwan


cinoba mring kyana patih
kinèn wau olah-olah
Tambi Têrbèbès namane
sampun pinaring dandanan
mring Kyana Patih Baktak
saksana lêkas ambubur
mêndhêt gêgurih jro kasang


kadya bubuk warna putih
gurihe kaliwat-liwat
iku kang cinarubake
wus matêng katur kya patya
dhinahar langkung eca
dèrèng dhahar laminipun
jênang amucung kalintang


Pocung
ciptanipun pantês katur ing sang prabu
bok sapisan êngkas
nanging sêmune wong iki
sèjèn rupa mèmpêr ingkang solah tingkah


duk ambubur pinirsa pondhokanipun
Umarmaya ana
ing pakuwon eca linggih
maring pawon Ki Têrbèbès iya ana


patih sampun kumandêl yèn dedenipun
sanès Umarmaya
ing tingkah ana ngèmpêri
dyan binêkta katur ing Prabu Nusirwan


duk dinangu saking ajam sangkanipun
Têrbèbès waslanya
sigra kinèn bubur warih
cinaruban gêgurih saking jro kasang


sampun katur dhinahar marang sang prabu
langkung kagawokan
gurihe kang bubur warih
animbali Ki Sèh Wahas munggèng
- ngarsa


sami sinung dhahar jênang lan sang prabu
pan sami kaecan
èstu lamun anglangkungi
wus ginanjar Tambi Têrbèbès lêlurah


miwah dhusun watara ana wong sèwu
lurah olah-olah
dandanan wus dèn paringi
ing sapalakartine wong olah-olah


kandêl sampun Têrbèbès marang sang prabu
pan wus kapêrcaya
mangkana dina sawiji
olah wêngi kang badhe saosan enjang


jagul matur punapa tan mragat wêdhus
Têrbèbès saurnya
ya ingsun wus antuk kambing
pan kêbiri lêmune kaliwat-liwat


gajihipun ajambal kongsi apunuk
sithike wus tuwa
buntute gibas wus dadi
gajih kabèh kongsi mèh tiba ing lêmah


sigra mêtu mring kapatihan jinujug
Baktak nuju nendra
sinogok ing darubêsi
sirêp kabèh ingkang kêmit kyana patya


nulya gupuh binuntêl ing kêmulipun
pan sampun binêkta
kya patih maring jro puri
pinrênahkên maring pojok pambêthakan


ya ta nêmu layang katut dening kêmul
pantês tas winaca
kalalèn karipan maksih
angsul-angsul saking Raja Kalakodrat
wus jinupuk binundhêlan jroning gêlung
kinuwêlkên rema
gêlunge rêkyana patih
iya dadak kinancing sarta dèn êlak


pawonipun Têrbèbès tinunggon jagul
lêlima anendra
têtiga kang dèrèng guling 
-
kinèn sami anggênèni jèdhinira


agni murub toyanya wedang pan sampun
umob awalikan
Tambi Têrbèbès marani
marang gène nyèlèhakên Patih Baktak


gya sinambut wus tinigas murdanipun
peso pêmalingan
gya mocok janggane patih
badanipun Patih Baktak dèn pêpurak


sirahipun anèng pangêrêt ginantung
wau badanira
sadaya kang dèn thèthèli
ana jagul sawiji nuju uninga


tingkahipun Têrbèbès amurak manus
eram dharodhogan
amung kang wakêt jariji
tan tinugêl badhe dèn worakên jênang


dagingipun kalawan jêroanipun
konthol pêlanangan
iku kang winor kariyin
linêbokkên ana ing jèdhi kewala


sêdyanipun mila dariji kinantun
kadya balung dara
miwah bêbalunging pitik
wusnya lumêr dêdaginge Patih Baktak


gandumipun linêbokkên jèdhi sampun
bêbalunge Baktak
sigra linêbokkên gêni
gumarêbêg jênang kalwa Patih Baktak


sawusipun aririh ing umobipun
gêni ingurudan
mung gêni balung kang maksih
linêbonan gurih saking jroning kasang


sampun mumud sami lawan buburipun
winadhahan kêda
kêda gêng dados kêkalih
kang sinaosakên dhahar kalih kêda


enjingipun sinaoskên dalêm 
- agung
tinata ing meja
sawungune sri bupati
kagyat mambêt gêgurih ambuning jênang


sang aprabu marani lajêng andulu
kêda ingungkaban
sinuru sawêg ping kalih
angandika Sri Mahaprabu Nusirwan


apa iku kabèh padha tunggalipun
Têrbèbès tur sêmbah
inggih gusti kaot kêdhik
kang kulangge dhahar namung kalih kêda


ingkang kantun sèkêt kêda alit langkung
mung kaot sausap
mênggah raosipun gusti
iya talah iki sira wèhi apa


gurihipun anyire manjing bêbalung
Têrbèbès tur sêmbah
sawêg kalêrêsan gusti
bumbunipun pan botên ta yèn kaota


sang aprabu animbali putranipun
lawan Patih Baktak
putra kalih praptèng puri
Irman Urmus sarênge prapta jro pura


tan kêpangguh Patih Baktak wismanipun
katur ing sang nata
Patih Baktak tan kêpanggih
wau dalu kinintên manjing jro pura


dipun ruru Patih Baktak wismanipun
sang nata ngandika
ngèngèhana kêda siji
kabèh iku paringna ratu kang seba


konên ngêdum sabupati mantrinipun
kang nangkil sadaya
Têrbèbès sigra umijil
wusnya maringakên jênang lajêng minggat


praptèng tarub lajêng salin warnanipun
nalika punika
kancane Dyan Guritwêsi
ratu ing Tasmitèn Raja Johanpirman


Raja Kuljum Kunawar lan ing Jong Kuwung
myang Tasangsulngalam 
-
narpati ing Burudangin
lan balane Adipati Tasikwaja


warnanipun Marmaya Têrbèbès mamut
wus rupa Marmaya
Sang Dipati Guritwêsi
angundhangi baris pêndhêman prayitna


ya ta wau Sang Sri Nusirwan kalangkung
dènnya dhahar jênang
Ki Sèh Wahas dèn paringi
nanging datan sinuru ngadhêp kewala


Irman Urmus abikut kadi sang prabu
Sèh Wahas aturnya
bok sampun tuwan unduri
sampun sangêt karêm ing jênang punika


tan rinungu Sèh Wahas ing aturipun
pijêr sarikutan
kang sakêda sampun gusis
akêkopros ing jênang lathi sang nata


wangsal-wangsul Sèh Wahas ing aturipun
tuwan sampunana
nênggih jênang sônggarunggi
pun Têrbèbès punika botên kantênan


sang aprabu maksih nyuru sumarikut
imbuh kang sakêda
mèh têlas anulnya manggih
ali-ali mèh kasuru jroning jênang


sêsupeku kumalane iwak ênun
kang aduwe Baktak
tan pisah munggèng jêjênthik
pinundhut mring sang aprabu tiningalan


supenipun Patih Baktak datan pandung
pagene nèng jênang
ali-aline si patih
Si Têrbèbès anèng ngêndi ulatana


wadya matur tan katingal sampun dangu
sang nata ngandika
jagule undhangên siji
kang ngladèni ing bêngine pambêthakan


sira jagul kang ngladèni mau dalu
apa 
- kang ginarap
Si Têrbèbès bok ladèni
jagul matur wau dalu murak janma


sirahipun punika maksih ginantung
daging kang jinênang
sang prabu kagyat gya angling
lah gawanên marene êndhase sapa


jagul mundur ngambil sirah kang ginantung
ingiling-ilingan
êndhase wong kaki-kaki
manjing dalêm mustaka cinangking wuntat


Pangkur
sapraptane ing ngajêngan
tinumpiksa èstu sirahing patih
sang nata asru anjumbul
mangkêl ênêk amutah
Si Têrbèbès ubrêsên kongsi katêmu
cêkêlên bandanên inggal
sarta awèha udani


2 marang bala ing Kuparman
padha konên têtulung angulati
maring Si Têrbèbès gupuh
yèn kêna ingsun ganjar
langkung ênêk ulêg-ulêgên sang prabu
nulya mutah bulakeran
jênange sadaya mijil


Irman Urmus sami mutah
jungkêl-jungkêl isining wêtêng mijil
mutah tenja sang aprabu
rêbah ing padmasana
dipun sundhang marang Ki Sèh Wahas gupuh
wau kang manjing jro pura
Adipati Guritwêsi


pitambuh dènnya têtanya
pênangkilan lah ta wontên punapi
kang dinangu aturipun
gusti Têrbèbès minggat
lurah koki jênang tiyang wau dalu
sinaoskên rama tuwan
yèn datan pêrcados aglis


paduka manjing kêdhatyan
sigra manjing lan Prabu Burudangin
- Tasangsulngalam ing pungkur
lan Raja Johanpirman
Sri Kunawar kêlawan Sang Raja Kuljum
sapraptanira jro pura
Adipati Guritwêsi


gupuh dènnya tumut nyundhang
mele-mele Nusirwan ngandika ris
kulup katiwasan ingsun
lêlurah masak minggat
Si Têrbèbès ajênang maratuwamu
lah ta iku tingalana
utamanggane si patih


sang dipati nêmbah sigra
amariksa wau sirahing patih
pinêndhêt sêrat umatur
punika wontên sêrat
ayang apa lah age wacanên kulup
winaos têmbunge sêrat
Sang Raja Salsal mangsuli


Sang Aprabu Kalakodrat
sêrat dhatêng Baktak Patih Mêdayin
wiyose sira sung pemut
lamun nagaraningwang
Kalakodrat punika arsa pinukul
marang Wong Agung Kuparman
ingsun para kon dhingini


malah kang arsa dinuta
anggêcêka Kalakodrat kang rayi
kang nama Prabu Sêmakun
ingkang môngka manggala
para nata binêktanan pitung èwu
dene pemut jêngandika
kula nuli nglêksanani


sun nonjok marang Kuparman
dimèn galak wong Kuparman nêkani
mung punika têmbungipun
ngungun Prabu Nusirwan
kulup iku tan ana muni maringsun
ature tan mungêl tuwan
amung Ki Baktak pribadi


sigra ngadêg Sri Nusirwan
nyandhak sirah Baktak sigra binanting
ing jobin sirah malêdug
utêknya 
- sumamburat
tinututan pinalu sirah malêdug
lajêng dipun tutu pisan
lêmbut awor bata putih


sri nata asru ngandika
si patih mati tinggal ucap kari
kulup iku apuramu
pan ora muni mringwang
mung karêpe si binatang asu buntung
sapa baya kang anjênang
sokur ingsun angamini


nanging ênêke kalintang
mumêt mulês sangêt raosing galih
sang prabu mutah rêmpêlu
rêbah angathang-athang
Umarmaya bêbisik sarwi atuduh
Sang Prabu Tasangsulngalam
Sri Bupati Burudangin


mijil anyêkêl Baktiyar
praptèng jawi Narendra Burudangin
Baktiyar ngandika sampun
cinêkêl wus binônda
sinungakên rumêksa marang sang prabu
ing Tasmitèn Johanpirman
nulya manjing pura aglis


Sang Prabu Tasangsulngalam
praptèng pura Dipati Guritwêsi
hèh ta paran yayi prabu
katalèn Si Baktiyar
inggih sampun Baktiyar kula wiyungyung
Kuljum Tasmitèn Kunawar
kula kèn rumêksa sami


Sri Nusirwan lajêng gêrah
putra kalih sangêt kalêngêr sami
tuwin ingkang para ratu
ingkang sami amangan
ing daginge Patih Baktak dadi racun
bêbalung kang awor jênang
wus prasasat darubêksi


dene ingkang jênang para
nganggo awu balunge kyana patih
ting garêmêt awakipun
rumab yèn dalu panas
ting galêrêng para ratu pitung puluh
bupati kang sêlawe prah
- samya dèn gotongi mulih


gorokane sami sêrak
ting calêngkring tan kêna dèn tambani
kabèh sêdhihe kalangkung
cêkèh tam bisa mutah
samya nêdhas miwah jroning wêtêngipun
malilit kadya tinampar
amulês tan sagêd ngising


panas kadi kinorokan
lir jinara lan undêr-undêr wêsi
mondhok kadi sambang ngundhuk
mrongkol nèng usus gimbal
lir kinêrêt-kêrêt balung praptèng sungsum
ngolang-aling gêlasaran
tan ana mantun ing jampi


sakite sangsaya ngrêda
lama-lama gurung pating calêngkring
gumigil asênggruk-sênggruk
watuk riyak tan mêdal
mêmpis-mêmpis wus kathah kang sami lampus
ratu miwah pra dipatya
ingkang dhahar jênang patih


miwah Sang Prabu Nusirwan
langkung sangêt Dipati Guritwêsi
kang ngadhêp lan Wahas gupuh
pramèswari ngandika
kulup Umarmaya kapriye budimu
apa nora tur uninga
marang Kuparman nagari


lamun wong tuwane gêrah
luwih bêcik kulup sira pribadi
rikating lampah nak ingsun
Umarmaya tur sêmbah
putra tuwan pun adhi Prabu Sêmakun
wingi utusane prapta
wignya ngambah ing wiyati


nanging lampahing utusan
putra dalêm dhatêng kula pribadi
pun Jèndhi kang sagêd mabur
kinarya mêng-amêngan
dhatêng putra tuwan pun adhi Sêmakun
pramèswari angandika
yèku irasên pribadi


witning yèn sira tilara
ing
- repote angadhêp siyang ratri
parigêl kakutha cakut
angadhêpi wong gêrah
dene ingsun iki karubuhan gunung
arinira karo padha
nanging sapira ta kaki


wong anom pan maksih kuwat
yèn sinandhang wong tuwa lara luwih
bangête tikêl sapuluh
sira nuli mêtua
gawèkêna layang ta kulup dutamu
bêbukane saking ingwang
Marmaya wotsari mijil


praptèng pakuwon kapanggya
sira Jèndhi wus dèn timbali aglis
têlas ing pitungkasipun
mêsat nampak gêgana
tinon lamat-lamat amor mega biru
prawira margèng gêgana
ing wiyat datan winarni


praptèng nagari Kuparman
lajêng marêk ing jro puraning gusti
sira Sang Prabu Sêmakun
angaturakên sêrat
tinumpiksa kang sêrat bêbukanipun
lajêng utusan ngaturna
nawala saking Mêdayin


mring kang raka Parangteja
lajêng kunjuk srat dhatêng jro puri
kadriya nimbali gupuh
Wong Agung Parangteja
sarêng lawan manjinge Prabu Sêmakun
praptèng byantara ngandika
Wong Agung Surayèng Bumi


yayi prabu adandana
putranira kabèh gawanên dhingin
yèn gêrahe sangsaya sru
sirenggal kongkonana
tur sandika wêdale Prabu Sêmakun
sagung narpatmaja samya
kang dèrèng dhatêng Madayin


apan ta ing nalikanya
ingkang wontên ing nagari Mêdayin
Sim Katamsi rowangipun 
-
Prabu Aris Munandar
kang cinaran mring Dipati Pulangmarus
Sang Prabu Tasangsulngalam
lan Johanpirman narpati


kang dèrèng nuju lampahnya
kêrig lawan kang paman sri bupati
budhale Prabu Sêmakun
saking nagri Kuparman
lêlancaran lampahira siyang dalu
ing marga datan winarna
nèng Mêdayin dhandhanggêndhis


Dhandhanggula
samya lajêng manjing jroning puri
sang aprabu gêrah sangêt sayah
kang ahlul khikayat mangke
mêningi tigang dalu
putra wayah praptane sami
tuwin kang pra santana
nênggih sedanipun
gumêre wong sanagara
mring jro pura gêng alit kawêlasasih
sasedane kang rama


putra kalih saras dènnya sakit
Irman Urmus amung para nata
tigang dasa tumpês kabèh
bupati amung kantun
gangsal ingkang maksih basuki
ingkang pêjah sangalas
wau kang winuwus
layon sampun binêrsihan
sinarèkkên nèng wana Bêsarah nênggih
anèng jawi maula


Patih Jèndhi nulak sampun prapti
ing Kuparman lampah rêrikatan
katur kang rama sedane
mêningi tigang dalu
putra wayah praptèng Mêdayin
sagung kang para garwa
jro pura gumuruh
wong agung rêntêng ing driya
ing sedane kang rama datan nênggani
mangkana aturira


Rêtna Marpinjun asru anyungkêmi
mring kang raka amiyarsa warta
kang rayi Urmus nêpsune
praptaa kakangipun
pêsthi lajuk dadi narpati
- pinaro lawan Irman
ing panêdyanipun
têmah wong agung kèwêdan
mila sangêt Marpinjun matur ing laki
utusana kewala


jumênêngna Sang Irman Narpati
sumiliha nata binathara
jêr kang jalu tuwa dhewe
anadene Si Urmus
dèn adêgna liya nagari
kang rayi kalihira
kabèh para ratu
manut Marpinjun sadaya
ing ature wong agung sigra nimbali
sagung kang para nata


samya ngungun pinaringan warti
tan cinipta alane duk kuna
ingkang karaos ing mangke
lan kala purwanipun
mring gustine kang gawe bêcik
wit wêruh papasamuan
Menak Jayèngpupuh
saking kang rama Nusirwan
piawone tinêtêpkên amuwuhi
bala lan kaluhuran


ting salênggruk kang para narpati
samya dus luh wus dangu atata
nulya dadèkkên pikire
dene adêging ratu
pautusan tuwin nindaki
ature para nata
sami pênêdipun
nanging asêmu utusan
têtêp luhur lawan wontên sônggarunggi
anulak ing pamothah


dadya dhawuh kang rayi tinuding
sira wong agung ing Parangteja
kaprabon ing prang lampahe
ambêkta kalih èwu
para ratu ngajêng lan wingking
binêktan palangkan mas
kang asaka satus
winarnèng satus sêsotya
pinaringkên kang badhe madêg narpati
sira Ariya Irman


lan wijoan mas palowani
Radèn Urmus ingkang 
- pinaringan
kang badhe ingadêgake
ing praja liya ratu
ing nagari Wu-awu Langit
nanging akêkuthaa
nunggal ing Mêdayun
têtêpa anyenapatya
môngka isèn ing wijoan palowani
mangkana para raja


Natèng Yunan Selan lan Kohkarib
ing Yujana Rum Sêntari Kebar
Turki Ngabêksi wusdene
kabèh ratu gêgêdhug
samya ngiring kang môngka wakil
asongsong tunggal naga
nitih sêkar diyu
wong agung ing Parangteja
hèr maya kang busana asri rinukmi
abra ing nawa rêtna


budhal saking Kuparman nagari
sagung gaman ingkang para nata
Suratisdaham cucuke
kapêthuk sêrat rawuh
ingkang saking nagri Mêdayin
Patih Jèndhi kang bêkta
nulak wongsal-wangsul
kèndêl dhêdhêg jawi kitha
para nata ngantosi sêrat kang prapti
ingkang amot wasiyat


duk sangête Prabu Nyakrawati
tinggal sêrat kang isi wasiyat
mring putra kang sêpuh dhewe
Wong Agung Jayèngpupuh
pinasrahan kang kari-kari
Irman adêgna nata
mêngku wong Mêdayun
apêpatiha Baktiyar
Irman sira adêgêna narapati
ewa mangkono iya


môngsa bodhoa sira ing wuri
putraningsun sira ingkang tuwa
katêmpuh kabèh-kabèhe
iya saungkur ingsun
pan mung sira tuwa pribadi
sapa kang mêmalanga
ing sakarsanipun
yêkti tan anêmu arja
- duk miyarsa Wong Agung Surayèng Bumi
ngungun sinungkên sigra


mring Wong Agung Parangteja aglis
lajêng budhale kang ingantosan
marang para ratu kabèh
nèng jawi kitha kumpul
Rajèng Selan Natèng Kohkarib
Raja Yunan Yujana
Kebar sinung wêruh
wasiyatira Nusirwan
atêngara sarêng budhale para ji
anglir wukir dahana


gumaludhug rèh kagiri-giri
kadya guntur prawata sayuta
kêndhang gong ewon swarane
lêksan saruninipun
lêksan bèri gurnang thongthonggrit
lamine lampahira
marga tan kawuwus
orêg Mêdayin nagara
prapta wakil Wong Agung Surayèng Bumi
ubêkan sami mapag


Natèng Gumiwang lan Burudangin
kang rumiyin dening para putra
lan Arya Irman sarênge
ing jawi kitha cundhuk
ingaturan laju nulya glis
sapraptane jro kutha
sinaosan sampun
makuwon ing sitibêntar
Arya Maktal wus panggih lan pramèswari
ngaturakên pratelan


beya saking Sang Surayèng Bumi
cacah gawan kabèh sèwu unta
bumbu ragi amêmule
lawan roncèning laku
ing karsane Sang Jayèngmurti
pramèswari jinarwan
sutane kalangkung
lêstari sami kang karsa
lan wasiyat wêlinge kang sampun swargi
mangkana wong Kuparman


ingkang para ratu angênggèni
mring wismane kang para bupatya
ing dina Soma undhange
kumpul 
- kang para ratu
ulubalang mantri ngabèi
aglar nèng pênangkilan
kang saos supênuh
Irman wus nèng pênangkilan
upacara karaton sangking jro puri
kasrah ing Arya Maktal


sampun aglar anèng ing sitinggil
miwah pawongan ingkang angayap
angiring Maktal wijile
prapta ing sitiluhur
sasat Prabu Anyakrawati
duk miyos siniwaka
saupacara gung
sapraptane panangkilan
apinarak ing singangsana rinukmi
sarya sru undhang-undhang


hèh sagunge kang para narpati
wong Mêdayin kang para punggawa
sapa kang ana budine
arsa umadêg ratu
miwah ana mangkêlang batin
murina nora rêna
mring pratikêl ingsun
ing samêngko têkakêna
aprang tandhing lan ingsun angadu sêkti
pasamuan kang jêmbar


lamun bisa nyêmpal kanan kering
mring baune ya Si Parangteja
pêsthi yèn tutug karêpe
lamun tan bisa mutung
astaningsun karo asêbit
aywa na duwe karsa
nora bangun turut
aywa na mênêng kewala
sumaura santana para narpati
yèn wani prang mêtua


samya dhingkul kang para narpati
pra santana pra satriya samya
sadaya nuwun ature
tan wontên ingkang purun
anadhahi tuwan ing jurit
Wong Agung Parangteja
angandika arum
iya kalamun mangkana
tan anulak marang ing sakarsa mami
nir asmaradilaga


piyarsakna 
- kabèh wong Mêdayin
ingsun anglêstarèkkên wasiyat
ingkang suwargi wêlinge
rujukan karsanipun
ya Wong Agung Suryèng Bumi
kang rayi Radèn Irman
jumênênga ratu
nyakrawati binêthara
kang amêngku kabèh karaton Mêdayin
Maha Bathara Irman


dene ingkang rayi Urmus nênggih
Ngawu-awu Langit jumênênga
ratu tri dasa kumpule
kabawah Radèn Urmus
umadêga sri narapati
nanging kadhatonira
nunggal nèng Mêdayun
ratu isining wijoan
palowanu Raja Urmus senapati
manggala para nata


saur pêksi kabèh wong Mêdayin
Dyan Baktiyar bandane nguculan
wus prapta anèng ngarsane
wong Parangteja muwus
hèh Sang Prabu Anyakrawati
punika patihira
Raja Irman dhêku
sigra ngadêg maca plêkat
wau sira Adipati Guritwêsi
Ki Sèh Wahas andonga


prapta tigasan saking jro puri
bawahane kang madêg narendra
anggili kathah warnane
sinjang wastra tinumpuk
kang talam mas binebas sami
marang kang para nata
suwasa tan kantun
marang sagung pra dipatya
kang salaka marang sagung para mantri
marang wong cilik wastra


wus waradin sagung ingkang nangkil
lajêng bujana sagung pra nata
têluki bang lêlèmèke
tluki ijo lan wungu
ajang êmas kinarya bukti
glas kancana giniwang
pinatik sotya byur
larih midêr atimbalan 
-
Sang Sri Irman angêlarihi pribadi
mring Arya Parangteja


rame Umarmaya gung ngluconi
ing môngsa iku pangrasa samya
nora nana rêngat manèh
wus amor balung sungsum
dènnya Baktak sampun ngêmasi
nutug suka sadaya
sagung para ratu
ing dalu samya luwaran
Arya Maktal ingkang anèng ing sitigil
Irman manjing jro pura


para ratu amakuwon sami
sabalane langkung ing sawulan
dungkap catur dasa rine
amit Irman umatur
inggih kakang tuwan rumiyin
kundura mring Kuparman
inggih kakang amung
putra paduka sadaya
tuwan tilar sarênga kula ing benjing
sowan dhatêng Kuparman


budhal injing sing nagri Mêdayin
Prabu Irman ngatêr jawi kitha
wong Parangteja angkate
sagunge para ratu
samya manggih suka tan siwi
sampun ungkur-ungkuran
Irman wangsulipun
lêpas wau kang lumampah
undhang dandan ing barisira umiring
gambuh kundur Kuparman


lare mothah sabên dina
paduka sêpuh pribadipunika upaminira
pan inggih wajib nulungi
mênawi botên bêcik
punika tuwan katutuh
lare nèng pinggir jurang
yèn botên nuntên tinarik
sakit pundi tinarik lan tibèng jurang

sayêkti sakit tibanya
katanggor ing parangcuri
punika langkung katêtah
kantosa tumibèng curi
kang para sêpuh sami
kang dados paraning tutuh
punika mrih prayoga
botên kados yayi aji
Sri Sêmakun aturipun pêpungkasan

pan sampun pikir nugraha
rayi paduka sang aji
Gumiwang lêrês pêsaja
Sang Kakungingrat lingya ris
yayi karyakna tulis
kakang Sang Prabu Sêmakun
marang Rajèng Gumawas
Kuskèhèl kula dhawuhi
kuwasane parentah saking Kuparman

yayi prabu dhawuhêna
putranira Kaelani
ipene sira pundhuta
iya ing salah sawiji
karyanên anjênêngi
iya Si Maliyat Kustur
kalawan putranira
kaki Prabu Parangakik
Si Kalbujèr tuduhên ingkang bantuaaja kurang taklimira
angantêp tutur kang bêcik
marang kangjêng panêmbahan
dèn têtêp ing senapati
ya Si Kuskèhèl misih
kang kuwasa angrèh laku
amrih aja nêracak
laku ana kang gêdhugi
yèn ngamungna Kuskèhèl iku nêracak

lah uwis yayi mijila
lawan kakangira nuli
sêrate dadya ing kana
Prabu Sêmakun wotsari
Menak Abas tut wuri
wurine Prabu Sêmakunpraptèng jawi utusan
ngaturi kang putra kalih
angandika sri bupati ing Gumiwang

hèh kakang prabu ing Selan
lan kakang Prabu Kohkarib
de kakang dèrèng bubaran
nauri narendra kalih
anggèr inggih ngêntosi
wiyos paduka yun wêruh
lamun putra paduka
Talsiyah Mutadarawi
binantokkên dhatêng Mêdayin nêgara

Prabu Sêmakun ngandika
manawi pun kakang kalih
lajênga wisma kawula
inggih sarênga lumaris
Menak Abas tan kari
sapraptane lurung agung
andhangah pinayungan
para ratu kang angiring
ana mulat kang kêpapag samya ngucap

dubilah Rajèng Gumiwang
dene kaya wora-wari
pratôndha yèn antuk karya
sêmune sri narapati
apantês nyenapati
solahe têka acakut
dhokoh sabarang karya
iki thukul wong Mêdayin
apan dadya dandanan asmarèng laga

gawok ingsun wong Mêdayin
Sri Naranata Nusirwan
dènira ngukir putrane
kang kakung èstri bineda
lamun akarya putra
pangrasaningsun pan dudu
gêgaweane manungsa

kaya gawean sing langit
ingukir anèng suwarga
Rêtna Marpinjun pantêse
witning nguni kang wus swarga
Gusti Rêtna Muninggar
sapa narka kang andulu
ginawe sami manungsa

ingkang dadi lanang sami
iya dene jamak-jamak
lawan para ratu kabèh
iku ta patute dadya
putrane Kewusnendar
ladak Sang Prabu Sêmakun
kaya têdhaking Yujana

tan wus kang sami ngraosi
Prabu Sêmakun wus prapta
lan tamu anèng dalême
wus tata sami lênggahan
Prabu Sêmakun mojar
anak prabu kalihipun
ing Talsiyah Purwakôndha

kang dhawuh timbalan mangkin
sira sami tinarima
ing wakil andika karo
ingkang ngodhol eyangira
sami ratu prawira
bisa nyampurnakkên laku
mangkya botên ingandikan

lajêng sinung karya malih
inggih mangke winuwuhan
Si Kuskèhèl kuwasane
antuk idin sing Kuparman
pacak ratu prawira
mangkya pinaringan bantu
gêgêdhug ratu gêgala

ing Kulub lawan Kubarsi
kang ngopèn-opèni samya
mring lakune Si Kuskèhèl
wau kalane miyarsa
Lamdahur Umarmadya
mèsêm sarwi manthuk-manthuk
anggèr sokur-sokur bagya

inggih botên nêniwasi
wakile putra andika
langkung pracaya têgêse
anggèr lamun mêkatêna
Prabu Sêmakun mojar
kakang prabu sakêlangkung
anjêmbarakên wêdana

ngandika Natèng Sêrandil
mring kang putra Purwakôndha
Pirngadi lamun mêngkono
bibèkmu tarimakêna
akunên bapa pisan
Si Kuskèhèl aja tanggung
gumujêng Rajèng Gumiwang

kakang prabu ing Sêrandil
dhêmênaku cilik mula
yèn gunêman amalênos
kaya gêmbili binakar
nèng gêni balubukan
kinuwit têka malêdug
pinangan kaya godhogan

sami suka kang miyarsi
Prabu Marmadi lingira
ingsun mèlu payu bae
si dawa gung pikirira
Banuarli nak ingwang
tarimakna mring Sri Bêskul
anake pamanmu Harjan

tan adangu kapiyarsi
ing jawi swara gumêrah
praptane kang putra karo
Parangakik lan ing Kelan
Prabu Sêmakun têdhak
kang putra kalih wus tundhuk
manêmbah dhatêng kang paman

sawusnya tata alinggih
Prabu Sêmakun ngandika
anggèr gustiningsun karo
timbalan rama paduka
pinundhut ingkang lampah
pun Kalbujèr Rajèng Kulub
dene anak mas ing Kelan

ipe kang pinundhut siji
karyane badhe dinuta
dhatêng Mêdayin lampahe
anjênêngi kang wus lama
amrih ing rikatira
Sri Kuskèhèl lampahipun
kalih ature sumôngga

ratu kalih dèn timbali
Kulub Kubarsi wus prapta
dhinawuhan ing lampahe
kalih ature sandika
budhale benjang enjang
sarta saprajuritipun
dhatêng Mêdayin nêgara

ing rèh sampun dèn jarwani
sapalakartining lampah
Prabu Sêmakun nulya ge
pêpundhutan prapta aglar
lajêng dènnya bujana
pun uwa punapa dangu
ature Prabu Jayusman

Menak Abas anauri
anggèr sarêng ing ramanta
inggih saking ing kêdhaton
adamêl sêrat punika
kang badhe dipun bêkta
dhatêng pun Maliyat Kustur
lawan Kalbujèr lampahnya

adhaharan gôngsa ngrangin
saruni lawan biola
anginum rame sênggake
branduwin anggur rak adas
larih midêr timbalan
ngandika Prabu Sêmakun
hèh anak Kubarsi sira

lan adhi ing Kulub sami
pira prajurite padha
kang ana samêngko bae
nora nganti ing kêrigan
Prabu Kubarsi nêmbah
inggih ing wêtawisipun
tigang yuta botên kirang

Prabu Kulub turnya aris
kawula namung sayuta
Prabu Sêmakun dêlinge
mênawa ana kang kurang
dandanan ingkang rusak
bandera tunggul lêlayu
ing ngriki jandika bêkta

umatur narendra kalih
kados maksih sami wêtah
Prabu Sêmakun anolèh
prapta kalih kêthi dinar
nyakêthi pinaringan
miwah pêparing pakintun
dhatêng Kuskèhèl samêkta

pungkasan sagunging pikir
bubaran dènnya bujana
surup baskara sarênge
sami mundur sowang-sowang
ing dalu tan winarna
sêrat pinaringkên sampun
enjing budhale gumêrah

Prabu Sêmakun akirim
busana kuda samêkta
dhatêng Sang Prabu Kuskèhèl
sira Sang Prabu Marmadya
kathah pakintunira
mring sira Sang Raja Bêskul
miwah kang putra kalihnya

Talsiyah Mutadarawi
kathah-kathah kintunira
mring ratune panêkare
lêpas lampahe gêgaman
rikat marga rêratan
tan winarna lampahipun
ing marga praptèng jajahan

mèh prapta kitha Mêdayin
orêg samya salah tômpa
wong cilik gègère keron
lamun ana gaman prapta
angidak nêdya ala
paran unggyane lumayu
Kuskèhèl wus nèng jro pura

tambuh tingkahe wong cilik
sami amupus kewala
môngsa kolua patine
yèn bala saking Kuparman
adate awêlasan
Sang Prabu Maliyat Kustur
gêgamane ingkang prapta

Kuskèhèl mêthuk lumaris
ingiring mring kêpatihan
pinarnahkên pakuwone
Rajèng Kubarsi sabala
Rajèng Kulub pinarnah
wismane Raja Bintulu
cêlak lan ing kêpatihan

tintrim nêgari Mêdayin
kathah kang angrungu warta
Maliyat Kustur praptane
lawan Kalbujèr Narendra
ratu banthèng Kuparman
yèn prakara prang gêgêdhug
narpati kalih prakosa

lawan Kuskèhèl Sang Aji
dhinawuhakên kang sêrat
tinampan lajêng winaos
sawusnya amaos sêrat
Kuskèhèl nêkêm sirah
sujud ing siti angungun
yèn sêrat garba pangucap

Prabu Sêmakun kêkirim
ijêman sarta kêlawan
ingkang raka parentahe
Wong Agung Surayaning Prang
kang ngêdhaton Kuparman
muwuhi kuwasanipun
linuhurkên prênahira

wijoan mas paluwani
kang asuku sêlawe prah
langkung saking pangungune
saking dhawuhe nugraha
Kangjêng Sultan Kuparman
dene gung pasihanipun
langit rêbah asinôngga

tan dipe kêlamun kongsi
katètèsana ing rasa
Wong Agung Jayèngpalugon
Prabu Sêmakun kewala
myang Prabu Purwakôndha
wus sangêt gêgêtunipun
dhasar watak kaduk sura

mantêp wani anglakoni
tan pilih gon ambêk pêjah
lêlabuhane Kuskèhèl
mangkana ing aturira
Kuskèhèl anoraga
mring Prabu Maliyat Kustur
lan Kalbujèr aturira

inggih yayi prabu kalih
pasrahing badan kawula
dipun upamakna gandhèn
pan kula drêmi lumampah
yayi kalih marakna
ajura pan kadi bubuk
sêrambut môngsa gingsira

Maliyat Kustur lingya ris
yayi prabu yèn sêmbada
mangke dalu amêlancong
anamar badan sêpata
catur ratu kewala
aseba Sèh Betaljêmur
punika kang ginuronan

Wong Agung Surayèng Bumi
langkung pêrcaya lir yayah
sami nuwun pratikêle
ecaning lampah punika
Kuskèhèl duk miyarsa
gih sumôngga mangke dalu
sami lampah dhêdhêmitan

ing dalu sami lumaris
narendra sêkawan pisan
prapta pijajar dhukuhe
jawi bataatêtanya
sintên ingkang saosa
di dalêm lêlurahipun
inggih ing dalu punika

Ki Dulwajib anauri
kisanak dipun sarônta
ing mangke kula etunge
pan inggih kônca kawula
ingkang anama lurah
inggih kawan dasa wolu
anyatus rerehanira

sarwi amilang dariji
kongsi bali kaping tiga
kaledhon binalèn manèh
saya wuwuh kancanira
Dulsunah marenea
abingung pangetung ingsun
lurah ingkang kêmit sapa

Dulsunah alon nauri
Duleslam lawan Duliman
Dulpatah lawan Dulsalèh
Duljalal lawan Dulkamal
Dulkasrah lan Dullomah
Dulsuhud lawan Dulsukur
Dulkasim Dulkarimira

Duljalil lawan Dulkandil
Dulkadir jangkêp limalas
bêkta nyêlawe kancane
Dulwajib alon lingira
kang roro aturana
kisanak arsa malêbu
matura jêng panêmbahan

kesah datan dangu prapti
ambêkta kêkalih lurah
sampun tata ing lungguhe
Dulwajib alon lingira
inggih adhi Duliman
kisanak arsa malêbu
matura jêng panêmbahan

Duliman malêbêt aglis
jinujug jêng panêmbahan
anèng ing sanggar panêpèn
Ngambuliman matur nêmbah
pukulun tur uninga
ing jawi wontên têtamu
sêkawan marêk ing tuwan

panêmbahan ngandika ris
aturana anêmbaha
ika padha ratu gêdhe
andêl prajurit Kuparman
Duliman kagawokan
nora nyana lamun ratu
sapraptanira ing jaba

dheprok sarwi awotsari
Ki Dulwajib atêtanya
pagene sira andheprok
Duliman alon dêlingnya
wangsite panêmbahan
punika pan sami ratu
gung-agung sakawan pisan

Duliman umatur aris
suwawi tuwan katuran
sêkawan kerid lampahe
sapraptanira ing lawang
Betaljêmur amapag
nèng palataran wus cundhuk
tur sêmbah gambuh turira

mèsêm Sèh Betaljêmur
gya binêkta sami lungguh
angabêkti sêkawan para narpati
paran karsa praptanipun
dhatêng kang rama sang katong

sêkawan nêmbah matur
saking èwêd lampah ulun
putra tuwan Wong Agung Surayèng Bumi
pan mêkatên karsanipun
dhatêng kang rama sang katong

kang rayi aturipun
gih anggèr Prabu Sêmakun
lah punika sêrate katura nênggih
anuwun têdah pukulun
kang yogi amba linakon

sêrat tinampan sampun
gya winaos Betaljêmur
sampun putus surasane ponang tulis
angandika Betaljêmur
punika gampang kimawon

apan Prabu Sêmakun
dadya lingan karsanipun
ingkang raka Wong Agung Surayèng Bumi
kang rama pinrih rahayu
marga sakaratil maot

Kuskèhèl aturipun
mila patih kula pikut
sampun lami kawula dipun bisiki
ing Gusti Prabu Sêmakun
mrih èngête rama katong

yèn botên winayungyung
Patih Baktak ngajak bingung
anênungkul samôngsa ombèr sakêdhik
botên wande karya ewuh
randhat karsane sang katong

yèn lami yêkti wurung
karsane Prabu Sêmakun
lan kang raka Wong Agung Surayèng Bumi
yèn dèrèng saguh sang prabu
pan inggih ingkang sayêktos

Baktak ngong tan sung ucul
lon angling Sèh Belatjêmur
manthuk-manthuk puniku ingkang patitis
karsane Prabu Sêmakun
ratu anom kaduk sagoh

pun bapa anak prabu
sun dhingin saos ing besuk
nuli anak praptaa kêprabon jurit
nuli dèn antêpa purun
sampun ngangge walangatus

apan sêdya têtulung
mring rama Prabu Sêmakun
narik saking ing sukêr ginawe rêsik
pan ing mangke wong Mêdayun
sangêt risak ajur amoh

sokur ing besuk esuk
lêstari ing karsanipun
sintên malih tinari dhatêng sang aji
Baktak maksih winayungyung
sayêkti anut kemawon

sampun si anak prabu
sêkawan Maliyat Kustur
nadyan silih ngamungna punggawa siji
angantêpa sang aprabu
sayêkti nurut sang katong

jêr tan ana kang muruk
mung kya patih ngajak bingung
saature kyana patih dèn lakonibênêr salaha ginugu
marma pêleyat-pêleyot

muktèn wadhuk kang agung
slamine banjur kêlantur
mangke Baktak maksih andika talèni
sintên ingkang darbe atur
Nusirwan pan sampun mopol

wus pungkasan kang rêmbug
amit nêmbah catur ratu
tan winarna ing dalu wuwusên enjing
wau Ki Sèh Betaljêmur
sampun malêbèng kêdhaton

wus panggya lan Sang Prabu
Nusirwan pêgêl anyikruk
pan ingadhêp maring putrane kêkalih
Radèn Irman lawan Urmus
kalihe agung anjoto

praptane Betaljêmur
mring putrendra kalih muwus
kadipundi rahadèn karsanirèki
têka mênêng tanpa rêmbug
nêgrinira langkung bojod

jandika dèrèng têmu
miwah inggih dèrèng suguh
nênggih bala Kuparman kang kantun prapti
Sang Prabu Maliyat Kustur
pun Kalbujèr narendra bot

kathah prajuritipun
tri atus Maliya Kustur
pun Kuskèhèl mung sayuta kalih kêthi
miwah Kalbujèr Sang Prabu
andina wadyane bobrol

inggih kang sami nusul
langkung bêbrêt wong Mêdayun
têka mênêng dene botên duwe pikir
apa nungkul apa magut
pinilih salah sawiyos

botên andika rêmbug
Baktak uwus winayungyung
sabên enjing punika dipun gêbugi
têkan bocah ala nganggur
esuk-esuk mèlu jotos

tangèhpaduka lamun
nêdya amikir kang ibu
ing rawuhe rama paduka sang aji
kêdhatone maksih suwung
têka pijêr lêgog-lêgog

apan sakèhing laku
lumuh mikir wêkasipun
gih tibane bok amanggih botên bêcik
têmah rusak wadyanipun
ratune pêsthi katêmpoh

kabèh bala Mêdayun
akêkês tênaganipun
wong Kubarsi wong Kulub samya gitiki
lamun kêpapag wong mlaku
pinupuh kongsi jur amoh

wau ta duk angrungu
ature Sèh Betaljêmur
Irman Urmus tumungkul sarwi anangis
Prabu Nusirwan wus cubluk
agung mumêt ingkang panon

anêsêg Betaljêmur
jandika kalih katêmpuh
apa nungkul punapa maguta jurit
Prabu Nusirwan sumambung
yèn maguta sapa enjoh

lan wuwuh ala tuhu
pêsthi sirna nora ngukup
lawan sapa ingadua magut jurit
angur nungkul mumpung durung
aja ngungkurkên pakewoh

lagya eca pagunêman
duk kêsaru gègère saking jawi
wong manjing pura gumrubyug
ature tinakonan
momor sambu pangrungune wong Mêdayun
Kuskèhèl anggêcak pura
ana pangrungune malih

Patih Baktak lan Baktiyar
wus ginawe lesan dipun pêjahi
gugup wau sang aprabu
lah bapa têmonana
lamun arêp katêmua lawan ingsun
iridên manjinge bapa
ingsun iki maksih sakit

Betaljêmur sigra mapag
praptèng jawi ratu sêkawan sami
balane nèng alun-alun
bêkta gêlar sêpapan
para ratu sêkawan dèn irid masuk
sapraptanirèng jro pura
byantaranirèng narpati

kawula punika tômpa
parentahe putra paduka aji
Jêng Gusti Prabu Sêmakun
angantêp padukendra
paran karsa pasthi ta dipun satuhu
nungkul punama magut prang
yèn nungkul dhèrèka salin

agama Ibrahim duta
yèn tan arsa Kuskèhèl aywa mulih
yèn sira nora amikut
bronjongên kangjêng rama
anadene kangmas Irman lawan Urmus
sun kirimi roro raja
tandhingên lan kangmas kalih

Sri Maliyat Kustur lawan
kangmas Irman Si Kalbujèr sun tandhing
kalawan kakang mas Urmus
iya dèn ujar pisan
yèn tan nungkul kadang ingsun kalihipun
gawanên sirahe padha
marang Kuparman nêgari

lah inggih pan sampun têlas
saha mawi srat kancingan mungkasi
Jêng Gusti Prabu Sêmakun
yèn sampun kêlampahan
manut badhe Jêng Gusti Prabu Sêmakun
kang ibu ingiring marang
kundur mring nêgri Mêdayin

lah punika pêpungkasan
botên kenging jawab liya prakawis
pun patih kula wiyungyung
angrisak ing nêgara
ngrisak têdhak ngrisak anak lan sêdulur
ngrisak dunya ngrisak badan
rayape nêgri Mêdayin

Prabu Nusirwan ngandika
iya ingsun Kuskèhèl aja watir
aran ta pan garwaningsun
wus manjing gama Eslam
apan ingsun sayêktine kudu mèlu
iya mring Si Kakungingrat
apadene awak mami

sêlawase ingsun sêdya
lagi durung mangsane amarêngi
môngsa ta amriha dudu
iya wong duwe bala
sayêktine pinrih ing rahayunipun
gone duwe wong atuwa
iya Sang Surayèng Bumi

Kushèkèl akon anggoa
bandan kalih manjing jro pura prapti
tan adangu munggèng ngayun
angikruk kalihira
sigra Raja Kuskèhèl asru amuwus
hèh ta patih paran karsa
lan sutanira dèn pêsthi

apa mati apa gêsang
yèn nêdyaa mati nuli sun banting
mumpung nèng ngarsa sang prabu
sira angrusak jagad
iya êndi pakolèhe panggawemu
iki têka mundhak rusak
olèh bandan anglarani

mung mundhak kasurang-surang
ing wong urip barang ingkang pakêrti
sajêg jublêg mung kaburu
undhake tingkahira
durung nêmu sapisan prayoga luhur
amung kangelan kewala
asung lingsêming narpati

ing mêngko saananingwang
nora kêna sira wèh wirang isin
awèh rusaking sang prabu
kêrana gustiningwang
duwe wajib Jêng Gusti Prabu Sêmakun
ingsun ingkang nora lila
wong sêpuhe gusti mami

sira gawe ala-ala
ratu patang atus kang nora kêni
balanePrabu Sêmakun
lan ratu wolung dasa
pêpilihan tur padha ratu gêgêdhug
wong Gumiwang wong Kosarsah
nora liya duje gusti

yèn ta sira arêp gêsang
angucapa sira kalimah kalih
anuta ing nabiningsun
Ibrahim Kalilolah
sarwi gathik wajane Kuskèhèl rêngu
mèh ngadêg arsa andhupak
rinapu Rajèng Kubarsi

lah sampun kakang tumandang
kula pyambak yèn sampun antuk idin
anggêcêk dèn kongsi ajur
êndhase Patih Baktak
lan sutane dipun kongsi ajur mumur
lah patih sira ngucapa
yèn randhat dènnya nauri

pêsthi ing saiki iya
mati siya-siya nuli sun banting
Ki Patih Baktak agugup
inggih Ibrahim duta
apan ratu kawula yèn sampun anut
ingong maning yèn karia
anut agama Ibrahim

agama Adam Nuh iya
Nabi Musa kabèh tan ana kari
sok wontêna ingkang nanggung
dhèwèk darmi kewala
durakane wong lècèk agamanipun
Kalbujèr sigra andhupak
maksih durjana si anjing

dudu saure wong blaka
pêputhone mas ginêtak mijil
Baktak sinambêr gumapluk
pêpilingane niba
Dyan Baktiyar sinambêr pilinganipun
bola-bali badanira
èmu lawan ingkang siwi

sirahira muncrat-muncrat
adus gêtih patih lawan kang siwi
puthon mas ingatag sampun
mêrpêki Radèn Irman
akêkêjêr nèngngarsa pucuking irung
lah radèn andika ngucap
tekadna Jêng Nabi Brahim

yèn jandika randhat ngucap
botên wande pêputhon bilaèni
ganas pangucape gugup
puthon kêjêr kewala
gêbyar-gêbyar mêncorong kadya andaru
nèng ngarsane Radèn Irman
wus sadat rahadèn kalih

pêputhon manjing jro sruwal
Sang Aprabu Nusirwan nulya salin
ing agama Brahim tinut
Patih Baktak siniram
toya ing jun angalilir mungur-mungur
aja angucap durjana
lamun sira arêp urip

Kalbujèr pangucapira
Patih Baktak tobate nuli-nuli
yèn ngucapa kaya mau
bandane inguculan
sigra nêmbah marang sang prabu ing Kulub
Kuskèhèl mèlu sinêmbah
miwah Sang Prabu Kubarsi

wusnya nut Kuskèhèl turnya
tuwan undhang sawadya ing Mêdayin
tuwan nuntêna puniku
siniwèng pênangkilan
ulun seba mantuka kados rumuhun
pan tuwan pêpundhèn amba
tyang sêpuhe gusti mami

dèn eca samya bujana
kyana patih sampun ngowah-owahi
bujana sami anginum
lawan kang para nata
Betaljêmur sakêlangkung sukanipun
ngalêm kang ngêmban parentah
prayogane angundhili

sanêgara ingundhangan
wus wêrata sarengat Jêng Ibrahim
jalwèstri anèm myang sêpuh
sêdaya sami suka
ngraos lamun ilang mutawatiripun
apaingkang dadya maras
jêr wus sami nunggal manis

sampun têntrêm nêgari Mêdayin
Prabu Nusirwan agung sinêba
anut ature Kuskèhèl
lawan Maliyat Kustur
Rajèng Kulub Kalbujèr sami
Bêskul sami turira
Patih Baktak sampun
tan owah angrèh nêgara
siyang dalu tan ana ingucap malih
gunêm rasaning sadat

malah pinasang nèng sabak sami
kayu kêmiri wana tumpêsan
ana sabak kayu durèn
priyayi sabak watu
pan wong cilik kayu kêmiri
malah dadi dagangan
pikulan asêlur
lurung-lurung kêbak sabak
miwah pasar tan ana liyane malih
sabak pating karopyak

malah pinrada ana sinungging
sabak kongsi rêga pitu têngah
nêm suku lugasan bae
bupati sabak watu
mari kêna dènnya mulangi
ajine karo bêlah
isine pan amung
sarak Jêng Ibrahim duta
arja malih ing mangke nêgri Mêdayin
sapraja udan sadat

Raja Bêskul ingutus pribadi
mring Kuskèhèl marang ing Kuparman
atur uninga ing mangke
yèn nêgri ing Mêdayun
tulus dènnya salin agami
tuwin Prabu Nusirwan
agamane kukuh
kasêngsêm wong sanêgara
ngiras pantês Raja Bêskul kang lumaris
dinuta sri narendra

karsanira Prabu Nyakrawati
pramèswarinira tinimbalan
dèn sarta lawan putrane
lêgane ing tyas ingsun
pan Wong Agung Surayèng Bumi
dhangana karsanira
ngantukkên kang ibu
yèn nora dhangan pan nora
mêlasasih Nusirwan ingkang kintèki
Raja Bêskul kang gawa

baya sampun jangjine Hyang Widi
Sang Aprabu Nusirwan agampang
lakune Raja Kuskèhèl
lawan Maliyat Kustur
lan Kalbujèr praptane sami
Betaljêmur sukanya
sarta ngungun-ngungun
kêna dening bêbocahan
pan wong agung pribadi sok ngirih-irih
mring karsane kang rama

Prabu Sêmakun ingkang ngêncêngi
gathak-gathuk apan palu gêthak
gumlethak gêthuk gumlèthèk
pan ora sirang-sirung
nora rungkud praptane wangkid
padhang angênthang-ênthang
datan kongsi nglanthung
lampahe kang catur raja
ya ta wau Raja Bêskul kang lumaris
ing marga tan winarna

sampun prapta Kuparman nêgari
sêrat katur mring Sang Kakungingrat
sarta lawan pratelane
langkung suka angungun
sokur ing Hyang Jêngira Amir
miyarsa jroning sêrat
lawan malihipun
sêratipun ingkang rama
duk winaca têmbungira mêlasasih
wong agung rawat waspa

ingundhangkên ing wong sanêgari
kabèh padha amiyarsakêna
yèn nêgri Mêdayin mangke
wus salin agama nut
ing sarengat Nabi Ibrahim
jêng duta kalilolah
bêndhe pirang atus
ngubêngi nêgri Kuparman
para ratu gêng alit prasami nangkil
gunêm ing pênangkilan

Sudarawêrti ngandikan prapti
inguncalan yayi iki layang
wacanên anèng ngarsane
ngayunan kangjêng ibu
atur sêmbah sampun atampi
binêkta sampun prapta
ngarsane kang ibu
winaca kabèh miyarsa
langkung ngungun saklangkung rênaning galih
pramèswari udrasa

matur Rajaputri Parangakik
sampun môngsa èngête sang nata
tulus dadi pêpundhène
sagunge para ratu
kawulèbu tumut angiring
yèn èstu ingaturna
ing putra pukulun
sukane wadya sajagad
ingkang karèh Wong Agung Surayèng Bumi
sayêkti mêndêm suka

wus warata wong sadalêm puri
sêrat sampun binêkta mangetan
kang tinimbalan praptane
sira Prabu Sêmakun
lan dipati ing Guritwêsi
Wong Agung Parangteja
samya sinung wêruh
umaos sêrat kang prapta
Raja Bêskul kang wontên ing pôncaniti
ngiring Prabu Talsiyah

pan tinanggap ing para narpati
datan agop ing patakonira
mindho-mindho patakone
ana kongsi ping têlu
jroning pura gunêm wus dadi
badhene kang tumindak
Sang Prabu Sêmakun
garwatmajendra sêdaya
Umarmaya badhe lumampah nuwani
lawan narpati dhomas

badhe ngatêr nyai pramèswari
myang para atmajendra sêdaya
mung kantun satunggal bae
pra ratu para buyut
ingkang badheangiring-iring
Dyan Umarmaya mêdal
lan Prabu Sêmakun
myang Wong Agung Parangteja
sêrat anèng ngarsane ingkang para ji
suka kabèh kang myarsa

dhinawuhan kang sami lumaris
ngatêr maring Mêdayin nêgara
ing pramèswari kundure
sandika para ratu
ratu ngarsa ingkang piniji
sêpalih ratu wuntat
anganti Sang Prabu
Sêmakun angganjar wadya
busanane warni-warni pra narpati
sêdaya wus sinama

miwah busana kang turônggèsthi
para ratu Gumiwang Kosarsah
kang pra ratu gêdhe-gêdhe
sinung prathôndha payung
pêlanane amolu sisih
sawusnya samêkta bra
Sang Prabu Sêmakun
para nata wus samêkta
wong Kuparman orêg manungsa gung alit
kang tan tumut lampahnya

datan wande tumut ngatêr sami
tuwin ubêkan sajroning pura
kang para garwa andhèrèk
marang nêgri Mêdayun
amung Dèwi Marpinjun kari
tumut ngatêr ing marga
inggih badhe wangsul
anuju sawiji dina
budhalira pramèswari ing Mêdayin
saking nêgri Kuparman

lir prakêmpa molah bumi gonjing
êmèh ginggang Sang Hyang Ôntaboga
wong agung sarêng budhale
dhèrèkkên ingkang ibu
para ratu sêdaya kêrig
kang badhe lajêng dhomas
dhatêng ing Mêdayun
liya saking para putra
para wayah dhèrèk umiring Mêdayin
wong agung wangsulira

sapraptane lampahan tri ari
wau kang lajêng rikat ing lampah
marga rêsik lêlurunge
kadya kêtug gumuntur
kang barêpi baris lumaris
sang prabu ing Talsiyah
saha wadyanipun
wuri Rajèng Purwakôndha
ing wurine sira Raja Banarungsid
lan wadya para nata

wadya kaumarmayan nambungi
Prabu Sêmakun wuri pêrnahnya
ngarsa jêmpana unggyane
wuri jêmpara ibu
para wayah pra putra sami
miwah buyut nèng wuntat
wuri para ratu
Kuskèhèl miyarsa warta
lan Kalbujèr matur Prabu Nyakrawati
sri pramèswari prapta

Kyana Patih Baktak wus akardi
pêsanggrahan badhe pamêthukan
lampahan sadina dohe
kêrig bala Mêdayun
têdhak Prabu Anyakrawati
ratu katri tut wuntat
miwah Betaljêmur
wus prapta ing pêsanggrahan
pamêthuke wiyar ratan tur arêsik
kang prapta soring kamal

wus prapta sawadyanira
sira Prabu Banuarli
Prabu Nusirwan kalawan
para nata ing Mêdayin
nèng padmasana linggih
munggèng satêpining tarub
Betaljêmur kalawan
Baktak sarta putra kalih
ingkang cêlak lawan Sang Prabu Nusirwan

kêlawan ratu têtiga
Kuskèhèl Kulub Kubarsi
kang prapta Rajèng Talsiyah
pra ratu sawadya wuri
tinanya ingkang nami
kêlawan nêgaranipun
kinèn sami lajênga
balane Sri Banuarli
kang atuduh atur Sri Kustur Maliyat

wus kathah kang katingalan
Nusirwan têtanya aris
akèh asri kang gumantya
sapa rane ingkang prapti
marang Prabu Rukwatil
umatur Maliyat Kustur
sutane Umarmadya
ingkang nama Banuarli
kang kinarya narpati nêgri Talsiyah

wontên malih kang katingal
wadya kang kadulu asri
upacara warna-warna
ratune anitih èsthi
songsong patbêlas sisih
têtanya bathara prabu
umatur gih punika
nami Prabu Banuarli
lajêng tundhuk marêk ing Prabu Nusirwan

ngalêm sang nata têtanya
iki ibu ingkang êndi
apa anake Kistaham
umatur Rajèng Kubarsi
putri ing Mukabumi
dene Kistaham kang turun
nami pun Umarjaman
ngandika Prabu Mêdayin
pasêmone apantês dadia nata

ulêse seje lan bapa
mung ngêngrênge ambapani
nulya na malih katingal
para ratu kathah prapti
sawadya têngran asri
bandera lêlayu tunggul
sadaya pan mangkana
iki para ratu ngêndi
lon umatur para ratu Purwakôndha

sutane Sang Prabu Selan
kang darbe bala narpati
kang umadêg Purwakôndha
nami Sang Prabu Pirngadi
wau asru dènnya ngling
sanès ing graitanipun
Urmus wit kaku ing tyas
wuwuse anêrak kêlir
nora tahan nèng ngarsane ingkang rama

hèh Baktak têtela jajal
salawase sira urip
êndi ta panggawenira
iya ingkang nêmu bêcik
miwah kang olèh asil
nêmu slamêt bae durung
mung anggung nêmu papa
wong Arab puniku pikir
kangelane nêmu suka nêmu wirya

cacak iku anak bala
prandene nêmu nêgari
saking putrane wus kathah
kang padha madêg narpati
sutane kang para ji
kabèh padha dadi ratu
mêngkono kang prayoga
sira iku pikir bêlis
gung kangelan mundhak kalong wuwuh rusak

tumungkul Ki Patih Baktak
dhinupak kongsêb ing siti
irunge mêdal ludira
api-api tan udani
Sang Prabu Nyakrawati
mengo tan arsa andulu
kang putra napsunira
kang sandhing api tan uning
sami maklum kang rama lawan kang putra

sêdhêng krodhane kajarwan
salamine mapan alim
mulat para ratu Ngarab
saking panggawene dadi
anêmu sarwa bathi
têkèng sutanira ratu
padha antuk nêgara
Urmus wêdana dadyapi
ya ta ana kang kèksi busana abra

ratune nitih dipôngga
asongsong patbêlas sisih
pra bupatine angayap
ngandika Prabu Mêdayin
apèki Si Pirngadi
padha pantês dadi ratu
têdhak saking dipôngga
marêk ing sri narapati
katon malih ing wuri kang para nata

gêgaman abra bêranang
kadya prawata kabêsmi
ratune munggèng dipôngga
songsong kalih wêlas sisih
tanya Prabu Mêdayin
sapa ingkang prapta ratu
RajaKubarsi nêmbah
Sang Prabu Bilabundarin
Sikaturun prajane nata prakosa

wadyanipun putra tuwan
Gumiwang Sri Narapati
isèn-isèning wijoan
lajêng sawadya lumaris
wontên kadulu malih
balane kadya wun-awun
asri kang upacara
songsong kalih wêlas sisih
munggèng gajah sêmbada ratu birawa

Sang Prabu Nusirwan tanya
sapa ratu ingkang prapti
Sang Raja Kubarsi nêmbah
nênggih Ratu Burhandini
Binatur kang nêgari
wadyane Prabu Sêmakun
lajêng wuri katingal
gêgaman dinulu asri
barisira kadya prawata puspita

samya mungguh ing dipôngga
songsong kalih wêlas sisih
songsong ratu kang pangarsa
tanya Batharèng Mêdayin
inggih Ratu Gurnawi
nama Raja Kaladukun
samya andêl Gumiwang
wuri kang katingal malih
ing Buniya nama Raja Bulubalat

wontên malih kang katingal
kang tinanya matur aris
inggih Raja Bumilanas
ing Kudaldal kang nêgari
wontên malih kaèksi
Sêndara nêgaranipun
nama Sri Banudarman
prakosa prawirèng jurit
inggih Prabu Sêmakun kang darbe bala

punika malih katingal
kithane ing Simbarsari
nama Raja Rupandeya
akathah lamun winarni
para ratu prajurit
balane Prabu Sêmakun
kathah ratu isinya
ing wijoan palowani
samya ebat wong Mêdayin dènnya mulat

para ratu ing Gumiwang
akathah ingkang prajurit
mangkana upacara glar
kadya hyang-hyang wukir sari
pangayap munggèng ngarsi
sinongsongan patang puluh
anitih si amama
rinênggèng rukmi tulya sri 
lir andaru busanane si amama

sarwi utusan tur priksa
mring Sang Prabu Burudangin
lan Dipati Tasikwaja
yèn ing lampah andhingini
ênggone kèn ngênggèni
ngarsa jêmpananing ibu
Dipati Tasikwaja
lan Narpati Burudangin
wus mangkana laju lampahe katingal

cêlak kang rama gènira
wus têdhak sri narapati
kumrutug ampilanira
pangayape sri bupati
gupuh marêk rama ji
sira Sang Prabu Sêmakun
gêpah anguswa pada
kang rama gêpah ngingsêri
sinambrama ingkang raka kalihira

lajêng mungguh ing iringan
kang rama dènira linggih
wontên malih bala prapta
macan sami dèn titihi
salêksa kang prajurit
sakêthi ingkang bêrancuh
ratune macan pêthak
Raja Wiswèl kang anitih
nata tanya iku ta balane sapa

Prabu Sêmakun turira
pun kakang ing Burudangin
punika kang darbe bala
wontên katingalan malih
akathah ratu prapti
anèh saprajuritipun
sêdaya aturira
samya wadya Burudangin
sugih bala Sang Prabu Tasangsulngalam

pangkat-pangkate kang wadya
para ratu Burudangin
Prabu Nusirwan dêlingnya
iki Nata Burudangin
dudu saking si patih
kang aduwe sraya iku
ing Dhayak Sindhangdhayang
padha mungsuhe pribadi
lan Wong Agung Kêlana Surayèng Laga

prapta têdhak saking kuda
prabu ing Rum Burudangin
lajêng marêk Sri Bathara
Nusirwan gupuh ngurmati
pinêthuk sawêtawis
umiyos saking têtarub
tundhuk mangaras pada
sinaosan dènnya linggih
pan pêlangkan aparêk dènira lênggah

pramèswari cinarita
wus cêlak gène sang aji
nulya mundhut tandhunira
munggèng tandhu pramèswari
sagung para garwa Mir
ambelani munggèng tandhu
lan garwa para putra
lêstari samya lumaris
lan Marmaya sawadyane sami prapta

Dyan Umarmaya lumajar
anandêr mring sri bupati
nêmbah ingaras kang sirah
Adipati Guritwêsi
nolèh sarwi ngling aris
hèh Kuskèhèl apa uwus
si bapa maratuwa
ya sira apura mangkin
ingsun kagèt iku kêna dosa apa

putune padha karuna
Si Mardani Si Marsandi
arsa nusul ingsun ampah
tisnane wong duwe kaki
sun pênging anangisi
jêr kakèkmu cêlus asu
dadi sira amêngsah
Wong Agung Surayèng Bumi
lan amungsuh Prabu Sêmakun Gumiwang

yèn sira nora narima
kakèkmu sêrêgên ngadil
gumêr ingkang sami myarsa
pangucape Marmayèki
Si Kuskèhèl saiki
nora kêna sira mungsuh
lagi nglakoni karyaPrabu Sêmakun kang nuding
sinung wênang amilara wong kang dosa

jêr senapati ngalaga
Si Bêstari lara nangis
bapakane dicêngkalak
mangkene pitutur mami
cundakane anilip
amariksa bapakipun
yèn irunge lan mata
cangkêm lambe durung mari
kuping gulu isih rêraine lawas

pan ana bênêre uga
Si Kuskèhèl analèni
aja sira sudi karya
wong mêngkono lamun bêcik
sayêkti nêmu bêcik
wong ala-ala tinêmu
rêrêgêde sêjagad
iku ngumpul dadi siji
bapakamu badan kewan nyawa setan

sangsaya gumêr kang myarsa
tumungkul rêkyana patih
sakathahe wong sadaya
Patih Baktak dèn tingali
Kuskèhèl anambungi
gusti dosanipun agung
dosane damêl dora
milane kula sakiti
yèn sampuna inggih mratuwa dalêman

pêsthi lajêng kula mamah
balung playon dadi slilit
sangsaya rame agiyak
gujênge para narpati
nulya malih kaèksi
upacara para ratu
tuntunan kuda kathah
pituwin tuntunan èsthi
sami lajêng narpatine nora ana

Prabu Nusirwan têtanya
iki upacara kèksi
anèh lawan kang katingal
kadya ratwagung darbèni
Prabu Sêmakun angling
tur sêmbah sarwi umatur
punika upacara
ratu agung-agung sami
inggih èstu saking panarka paduka

sagung wayah-wayah tuwan
anak Prabu Prangakik
Jayusman Samsumirijal
lawan wayah tuwan malih
Prabu Karsinah nênggih
Ruslani Danurusamsu
lawan wayah paduka
anak Prabu Rustamaji
miwah wayah paduka Pangeran Kelan

kêlawan wayah paduka
ing Ngambarkustub pun Hasim
Katamsi lawan kang raka
Rahadèn Hasim Kuwari
lawan Rajèng Betarti
canggah paduka pukulun
kêlawan buyut tuwan
narpati Kaos nêgari
gih punika ingkang darbe upacara

têdhak saking ing jêmpana
kang eyang jêng pramèswari
anitih tandhu kewala
para wayah kang ngampingi
langkung sami abêkti
para wayah milanipun
karaos nèng Kuparman
mulat para wayah sami
samya madêg ratu agung sugih bala

wontên Mêdayin sêdhiyan
mulat putranya pribadi
tanpa karya tanpa guna
anggung gawe kontrang-kantring
sangsaya ngênês sêdhih
mulat tingkah tan rahayu
tumungkul rawat waspa
Sri Bathara Nyakrawati
kang karaos sungkême kang kathah-kathah

ya ta wau katingalan
para mantri anjajari
sèwu atopong kêncana
upacara pramèswari
kèndêl para garwa Mir
munggèng tandhu anèng pungkur
pramèswari katingal
pra wayah sami jagani
pan sêdaya jrih urmat dana asmara

têngên Prabu Parangakik
Jayusman Samsumirijal
sarwi rinangkul janggane
kiwa Sang Prabu Karsinah
pundhake kang ingasta
Ruslani Danurusamsu
sami dhingkul lampahira

wuri Prabu Rustamaji
lawan pangeran ing Kelan
sami ngampil rasukane
rinucat kantun satunggal
ingampilakên wayah
kinalungkên munggèng gulu
dening kang wayah ing Kelan

Rahadèn Hasim Kuwari
ingkang ngampil têkênira
Hasim Katamsi kaskule
Sang Prabu Aris Munandar
kêpêt alit ingasta
duk lir-ilir nèng jro tandhu
kêpête ingkang dèn asta

ingampil Rajèng Betarti
Atasaji pakêcohan
Pangeran Malebarine
ing Kusniya Sayidiman
ngampil pagurah waja
kang ngampil makênanipun
Prabu Sayid Ibni Ngumar

têdhak Prabu Nyakrawati
amêthuk dhatêng kang garwa
jawi têratag tundhuke
ngabêkti sarwi karuna
binêkta padmasana
alênggah lawan sang prabu
kang wayah gantya manêmbah

angandika pramèswari
Jayusman sira dhingina
aganti rinira kabèh
kaki prabu ing Karsinah
Rustamaji nyambunga
nulya ing Kelan arimu
Hasim Katami sambungnya

nulya Dyan Hasim Kuwari
gantya Sayid Ibni Ngumar
Kusniya Malebarine
Atasaji sigra nêmbah
nulya Aris Munandar
pan puniku wêkasipun
nulya radèn kalih nêmbah

dhatêng ibu pramèswari
Radèn Urmus lawan Irman
para putra Rab pan kinèn
angabêkti mring kang paman
wusnya tata alênggah
ebat kucêm kang andulu
kang cahya para putra Rab

pramèswari ngandika ris
kaki prabu ing Gumiwang
ya bakayunira kabèh
lawan putu mantu padha
tandhune banjurêna
garwane putra-putramu
padha dhingina sadaya

ing mêngko bae ngabêkti
yèn wus prapta jroning pura
nambungi sabda sang katong
ya nuli banjura padha
pra ratu pra dipatya
sarupane Sri Mêdayun
sarimbit munggèng jêmpana

ingkang para wayah sami
ingandikan nèng pêlôngka
amot satus pêlangkane
gotong rongatus ajêmbar
gumludhug kèhing wadya
ing marga datan winuwus
prapta salêbêting kitha

agêbèl timbun apipit
wong ningali têpi marga
tan winuwus pratingkahe
kabèh prasami angucap
slawase mangkenea
Mêdayin masa dahuru
masa na geger-gegeran

sapraptanira jro puri
pra garwa Amir sadaya
ngabêkti ing rama katong
sagung ingkang para nata
pakuwon wus pinarnah
sagung ingkang rajasunu
sabên enjing manjing pura

lawan Natèng Burudangin
anggung wau ingandikan
Raja Sêmakun sarênge
lan pra ratu pinituwa
tansah sami ngandikan
Kyana Patih Baktak bikut
gènira bage sugata

Kyana Patih Baktak enjing
abèkèr nèng panangkilan
kumarêcêk parentahe
wajane wus minggat tuwa
siji pan ora ana
rambute mêmplak amabluk
tyasira maksih rumujak

durung masêm maksih pait
gêtir gatêl yèn pinangan
kya patih liwat munafèk
mung ajrih ing kalairan
mangkana cinarita
sagung para rajasunu
sami pinaring pusaka

pusakane warni-warni
marang ingkang para wayah
mring buyut miwah canggahe
buyut Pangran Sayidinam
Malebari Kusniya
Jayusman ingkang sêsunu
lan Atasaji atômpa

putranira Rustamaji
lawan Sayid Ibni Ngumar
Umar Yunani putrane
Narpati Kaos nagara
punika saurutnya
kang sami kapêca buyut
Sang Prabu Aris Munandar

pusaka Kaos kang luwih
makutha badhong kalpika
tanpa etungan ajine
Rustamaji kang sosoran
lawan Pangeran Kelan
sosorane malihipun
Hasim Kuwari kêlawan

Rahadèn Hasim Katamsi
buyutnya tri kapat canggah
kang sinami pusakane
miwah para mantunira
kang dèrèng winasyatan
ing Burudangin Sang Ayu
Isnaningsih pinaringan

kapara kaot pribadi
dene kantun lan tinaha
kadange narpati gêdhe
Sang Prabu Tasangsulngalam
sinêmbah ratu dhomas
lan kasumbung ing prang ampuh
kasub tanpatandhing ing prang

mangkana cinatur lami
karta datan ana aprang
samya angolah kamuktèn
ing Mêdayin lan Kuparman
ênting sukaning driya
sirna ciptane tyas saru
sagung wong Mêdayin praja

sajroning kutha Mêdayin
ratane prapta Kuparman
atêbah linabuhake
tan ana sangsayèng marga
lumaku lawan nendra
tutug pan ora kasandhung
dene kondure punika

pangatêre pramèswari
patang wulan para garwa
miwah para wayah kabèh
miwah buyut lawan canggah
amung Ki Umarmaya
ingkang nêlik solahipun
batine Kya Patih Baktak

kang ahlul carita marni
duk Dipati Tasikwaja
bilaine wong tuwane
prapta Mêdayin nêgara
kang satêngah carita
ana prapta kaping têlu
ana satêngah kaping pat

ingkang para wayah sami
tan kari Sang Adipatya
Guritwaja sabên dhèrèk
mangkana Kya Patih Baktak
lan anake Baktiyar
ing batin kalêthikipun
wong loro kalêthêk karsa

ngopahi wadya kêkalih
sami anyalêksa dinar
ingutus bêkta sêrate
mring nagari Kalakodrat
kuthane Raja Salsal
Sang Raja Salsal puniku
atmajane Raja Daldal

ratu kaloka sabumi
prajane sampun kèringan
wadyane samya badhog wong
kêlamun tamuan mêngsah
mèh pragad binadhogan
gènira samianubruk
anyangking gulu tinigas

yèn dalu sami mêmaling
lajêng angrogoh jêroan
kabèh iku pratikêle
milane mungsuhe giras
mangkana tingkahira
mring Kalakodrat wêwadul
sêrate Ki Patih Baktak

de ta karsaning Hyang Widi
pratingkahe Patih Baktak
kacêthikan ana wêroh
matur ing Sang Adipatya
Guritwêsi prayitna
sinandi pratingkahipun
dènira arsa misesa

dhumatêng Ki Baktak Patih
jêr uwis ping pira-pira
dènira asalèh gawe
anggung dènnya mèt saraya
mrih rusake wong Menak
angantya kalaut-laut
tan ana ing uwisira

sêdhêng uwis kaping-kaping
ingukum dening alanya
parandene durung kapok
mêngko malih anyaraya
mring Natèng Kalakodrat
jinalukan ing pitulung
mrih ngrusak nagri Kuparman

tita tan na ukum malih
kajaba iku pinurak
tinugêl-tugêl gulune
marine mrih karusakan
mangkana ciptanira
Dipati Umarmayèku
ya ta Sri Nata Nusirwan

datansah mangun kamuktin
langkung mukti awibawa
tinuwa ing para katong
sadaya sami manêmbah
sumuyud sumawita
anutug wibawanipun
duk samana sri narendra

karêm dhahar bubur warih
miwah ingkang bubur surba
wantu sang nata wus ompong
kang ajur nyunyur kalawan
pêdhês asin karasa
dadya upaya sang prabu
wong kang bisa olah-olah

Umarmaya malih warni
angaku wong saking ngajam
tuhu tukang lah-olahe
aguna yèn olah-olah
manjing suwitèng Baktak
masa ta wurunga katur
marang Sang Prabu Nusirwan

cinoba mring kyana patih
kinèn wau olah-olah
Tambi Têrbèbès namane
sampun pinaring dandanan
mring Kyana Patih Baktak
saksana lêkas ambubur
mêndhêt gêgurih jro kasang

kadya bubuk warna putih
gurihe kaliwat-liwat
iku kang cinarubake
wus matêng katur kya patya
dhinahar langkung eca
dèrèng dhahar laminipun
jênang amucung kalintang

ciptanipun pantês katur ing sang prabu
bok sapisan êngkas
nanging sêmune wong iki
sèjèn rupa mèmpêr ingkang solah tingkah

duk ambubur pinirsa pondhokanipun
Umarmaya ana
ing pakuwon eca linggih
maring pawon Ki Têrbèbès iya ana

patih sampun kumandêl yèn dedenipun
sanès Umarmaya
ing tingkah ana ngèmpêri
dyan binêkta katur ing Prabu Nusirwan

duk dinangu saking ajam sangkanipun
Têrbèbès waslanya
sigra kinèn bubur warih
cinaruban gêgurih saking jro kasang

sampun katur dhinahar marang sang prabu
langkung kagawokan
gurihe kang bubur warih
animbali Ki Sèh Wahas munggèngngarsa

sami sinung dhahar jênang lan sang prabu
pan sami kaecan
èstu lamun anglangkungi
wus ginanjar Tambi Têrbèbès lêlurah

miwah dhusun watara ana wong sèwu
lurah olah-olah
dandanan wus dèn paringi
ing sapalakartine wong olah-olah

kandêl sampun Têrbèbès marang sang prabu
pan wus kapêrcaya
mangkana dina sawiji
olah wêngi kang badhe saosan enjang

jagul matur punapa tan mragat wêdhus
Têrbèbès saurnya
ya ingsun wus antuk kambing
pan kêbiri lêmune kaliwat-liwat

gajihipun ajambal kongsi apunuk
sithike wus tuwa
buntute gibas wus dadi
gajih kabèh kongsi mèh tiba ing lêmah

sigra mêtu mring kapatihan jinujug
Baktak nuju nendra
sinogok ing darubêsi
sirêp kabèh ingkang kêmit kyana patya

nulya gupuh binuntêl ing kêmulipun
pan sampun binêkta
kya patih maring jro puri
pinrênahkên maring pojok pambêthakan

ya ta nêmu layang katut dening kêmul
pantês tas winaca
kalalèn karipan maksih
angsul-angsul saking Raja Kalakodratwus jinupuk binundhêlan jroning gêlung
kinuwêlkên rema
gêlunge rêkyana patih
iya dadak kinancing sarta dèn êlak

pawonipun Têrbèbès tinunggon jagul
lêlima anendra
têtiga kang dèrèng guling
kinèn sami anggênèni jèdhinira

agni murub toyanya wedang pan sampun
umob awalikan
Tambi Têrbèbès marani
marang gène nyèlèhakên Patih Baktak

gya sinambut wus tinigas murdanipun
peso pêmalingan
gya mocok janggane patih
badanipun Patih Baktak dèn pêpurak

sirahipun anèng pangêrêt ginantung
wau badanira
sadaya kang dèn thèthèli
ana jagul sawiji nuju uninga

tingkahipun Têrbèbès amurak manus
eram dharodhogan
amung kang wakêt jariji
tan tinugêl badhe dèn worakên jênang

dagingipun kalawan jêroanipun
konthol pêlanangan
iku kang winor kariyin
linêbokkên ana ing jèdhi kewala

sêdyanipun mila dariji kinantun
kadya balung dara
miwah bêbalunging pitik
wusnya lumêr dêdaginge Patih Baktak

gandumipun linêbokkên jèdhi sampun
bêbalunge Baktak
sigra linêbokkên gêni
gumarêbêg jênang kalwa Patih Baktak

sawusipun aririh ing umobipun
gêni ingurudan
mung gêni balung kang maksih
linêbonan gurih saking jroning kasang

sampun mumud sami lawan buburipun
winadhahan kêda
kêda gêng dados kêkalih
kang sinaosakên dhahar kalih kêda

enjingipun sinaoskên dalêm agung
tinata ing meja
sawungune sri bupati
kagyat mambêt gêgurih ambuning jênang

sang aprabu marani lajêng andulu
kêda ingungkaban
sinuru sawêg ping kalih
angandika Sri Mahaprabu Nusirwan

apa iku kabèh padha tunggalipun
Têrbèbès tur sêmbah
inggih gusti kaot kêdhik
kang kulangge dhahar namung kalih kêda

ingkang kantun sèkêt kêda alit langkung
mung kaot sausap
mênggah raosipun gusti
iya talah iki sira wèhi apa

gurihipun anyire manjing bêbalung
Têrbèbès tur sêmbah
sawêg kalêrêsan gusti
bumbunipun pan botên ta yèn kaota

sang aprabu animbali putranipun
lawan Patih Baktak
putra kalih praptèng puri
Irman Urmus sarênge prapta jro pura

tan kêpangguh Patih Baktak wismanipun
katur ing sang nata
Patih Baktak tan kêpanggih
wau dalu kinintên manjing jro pura

dipun ruru Patih Baktak wismanipun
sang nata ngandika
ngèngèhana kêda siji
kabèh iku paringna ratu kang seba

konên ngêdum sabupati mantrinipun
kang nangkil sadaya
Têrbèbès sigra umijil
wusnya maringakên jênang lajêng minggat

praptèng tarub lajêng salin warnanipun
nalika punika
kancane Dyan Guritwêsi
ratu ing Tasmitèn Raja Johanpirman

Raja Kuljum Kunawar lan ing Jong Kuwung
myang Tasangsulngalam
narpati ing Burudangin
lan balane Adipati Tasikwaja

warnanipun Marmaya Têrbèbès mamut
wus rupa Marmaya
Sang Dipati Guritwêsi
angundhangi baris pêndhêman prayitna

ya ta wau Sang Sri Nusirwan kalangkung
dènnya dhahar jênang
Ki Sèh Wahas dèn paringi
nanging datan sinuru ngadhêp kewala

Irman Urmus abikut kadi sang prabu
Sèh Wahas aturnya
bok sampun tuwan unduri
sampun sangêt karêm ing jênang punika

tan rinungu Sèh Wahas ing aturipun
pijêr sarikutan
kang sakêda sampun gusis
akêkopros ing jênang lathi sang nata

wangsal-wangsul Sèh Wahas ing aturipun
tuwan sampunana
nênggih jênang sônggarunggi
pun Têrbèbès punika botên kantênan

sang aprabu maksih nyuru sumarikut
imbuh kang sakêda
mèh têlas anulnya manggih
ali-ali mèh kasuru jroning jênang

sêsupeku kumalane iwak ênun
kang aduwe Baktak
tan pisah munggèng jêjênthik
pinundhut mring sang aprabu tiningalan

supenipun Patih Baktak datan pandung
pagene nèng jênang
ali-aline si patih
Si Têrbèbès anèng ngêndi ulatana

wadya matur tan katingal sampun dangu
sang nata ngandika
jagule undhangên siji
kang ngladèni ing bêngine pambêthakan

sira jagul kang ngladèni mau dalu
apa kang ginarap
Si Têrbèbès bok ladèni
jagul matur wau dalu murak janma

sirahipun punika maksih ginantung
daging kang jinênang
sang prabu kagyat gya angling
lah gawanên marene êndhase sapa

jagul mundur ngambil sirah kang ginantung
ingiling-ilingan
êndhase wong kaki-kaki
manjing dalêm mustaka cinangking wuntat

sapraptane ing ngajêngan
tinumpiksa èstu sirahing patih
sang nata asru anjumbul
mangkêl ênêk amutah
Si Têrbèbès ubrêsên kongsi katêmu
cêkêlên bandanên inggal
sarta awèha udani

marang bala ing Kuparman
padha konên têtulung angulati
maring Si Têrbèbès gupuh
yèn kêna ingsun ganjar
langkung ênêk ulêg-ulêgên sang prabu
nulya mutah bulakeran
jênange sadaya mijil

Irman Urmus sami mutah
jungkêl-jungkêl isining wêtêng mijil
mutah tenja sang aprabu
rêbah ing padmasana
dipun sundhang marang Ki Sèh Wahas gupuh
wau kang manjing jro pura
Adipati Guritwêsi

pitambuh dènnya têtanya
pênangkilan lah ta wontên punapi
kang dinangu aturipun
gusti Têrbèbès minggat
lurah koki jênang tiyang wau dalu
sinaoskên rama tuwan
yèn datan pêrcados aglis

paduka manjing kêdhatyan
sigra manjing lan Prabu BurudanginTasangsulngalam ing pungkur
lan Raja Johanpirman
Sri Kunawar kêlawan Sang Raja Kuljum
sapraptanira jro pura
Adipati Guritwêsi

gupuh dènnya tumut nyundhang
mele-mele Nusirwan ngandika ris
kulup katiwasan ingsun
lêlurah masak minggat
Si Têrbèbès ajênang maratuwamu
lah ta iku tingalana
utamanggane si patih

sang dipati nêmbah sigra
amariksa wau sirahing patih
pinêndhêt sêrat umatur
punika wontên sêrat
ayang apa lah age wacanên kulup
winaos têmbunge sêrat
Sang Raja Salsal mangsuli

Sang Aprabu Kalakodrat
sêrat dhatêng Baktak Patih Mêdayin
wiyose sira sung pemut
lamun nagaraningwang
Kalakodrat punika arsa pinukul
marang Wong Agung Kuparman
ingsun para kon dhingini

malah kang arsa dinuta
anggêcêka Kalakodrat kang rayi
kang nama Prabu Sêmakun
ingkang môngka manggala
para nata binêktanan pitung èwu
dene pemut jêngandika
kula nuli nglêksanani

sun nonjok marang Kuparman
dimèn galak wong Kuparman nêkani
mung punika têmbungipun
ngungun Prabu Nusirwan
kulup iku tan ana muni maringsun
ature tan mungêl tuwan
amung Ki Baktak pribadi

sigra ngadêg Sri Nusirwan
nyandhak sirah Baktak sigra binanting
ing jobin sirah malêdug
utêknya sumamburat
tinututan pinalu sirah malêdug
lajêng dipun tutu pisan
lêmbut awor bata putih

sri nata asru ngandika
si patih mati tinggal ucap kari
kulup iku apuramu
pan ora muni mringwang
mung karêpe si binatang asu buntung
sapa baya kang anjênang
sokur ingsun angamini

nanging ênêke kalintang
mumêt mulês sangêt raosing galih
sang prabu mutah rêmpêlu
rêbah angathang-athang
Umarmaya bêbisik sarwi atuduh
Sang Prabu Tasangsulngalam
Sri Bupati Burudangin

mijil anyêkêl Baktiyar
praptèng jawi Narendra Burudangin
Baktiyar ngandika sampun
cinêkêl wus binônda
sinungakên rumêksa marang sang prabu
ing Tasmitèn Johanpirman
nulya manjing pura aglis

Sang Prabu Tasangsulngalam
praptèng pura Dipati Guritwêsi
hèh ta paran yayi prabu
katalèn Si Baktiyar
inggih sampun Baktiyar kula wiyungyung
Kuljum Tasmitèn Kunawar
kula kèn rumêksa sami

Sri Nusirwan lajêng gêrah
putra kalih sangêt kalêngêr sami
tuwin ingkang para ratu
ingkang sami amangan
ing daginge Patih Baktak dadi racun
bêbalung kang awor jênang
wus prasasat darubêksi

dene ingkang jênang para
nganggo awu balunge kyana patih
ting garêmêt awakipun
rumab yèn dalu panas
ting galêrêng para ratu pitung puluh
bupati kang sêlawe prahsamya dèn gotongi mulih

gorokane sami sêrak
ting calêngkring tan kêna dèn tambani
kabèh sêdhihe kalangkung
cêkèh tam bisa mutah
samya nêdhas miwah jroning wêtêngipun
malilit kadya tinampar
amulês tan sagêd ngising

panas kadi kinorokan
lir jinara lan undêr-undêr wêsi
mondhok kadi sambang ngundhuk
mrongkol nèng usus gimbal
lir kinêrêt-kêrêt balung praptèng sungsum
ngolang-aling gêlasaran
tan ana mantun ing jampi

sakite sangsaya ngrêda
lama-lama gurung pating calêngkring
gumigil asênggruk-sênggruk
watuk riyak tan mêdal
mêmpis-mêmpis wus kathah kang sami lampus
ratu miwah pra dipatya
ingkang dhahar jênang patih

miwah Sang Prabu Nusirwan
langkung sangêt Dipati Guritwêsi
kang ngadhêp lan Wahas gupuh
pramèswari ngandika
kulup Umarmaya kapriye budimu
apa nora tur uninga
marang Kuparman nagari

lamun wong tuwane gêrah
luwih bêcik kulup sira pribadi
rikating lampah nak ingsun
Umarmaya tur sêmbah
putra tuwan pun adhi Prabu Sêmakun
wingi utusane prapta
wignya ngambah ing wiyati

nanging lampahing utusan
putra dalêm dhatêng kula pribadi
pun Jèndhi kang sagêd mabur
kinarya mêng-amêngan
dhatêng putra tuwan pun adhi Sêmakun
pramèswari angandika
yèku irasên pribadi

witning yèn sira tilara
ingrepote angadhêp siyang ratri
parigêl kakutha cakut
angadhêpi wong gêrah
dene ingsun iki karubuhan gunung
arinira karo padha
nanging sapira ta kaki

wong anom pan maksih kuwat
yèn sinandhang wong tuwa lara luwih
bangête tikêl sapuluh
sira nuli mêtua
gawèkêna layang ta kulup dutamu
bêbukane saking ingwang
Marmaya wotsari mijil

praptèng pakuwon kapanggya
sira Jèndhi wus dèn timbali aglis
têlas ing pitungkasipun
mêsat nampak gêgana
tinon lamat-lamat amor mega biru
prawira margèng gêgana
ing wiyat datan winarni

praptèng nagari Kuparman
lajêng marêk ing jro puraning gusti
sira Sang Prabu Sêmakun
angaturakên sêrat
tinumpiksa kang sêrat bêbukanipun
lajêng utusan ngaturna
nawala saking Mêdayin

mring kang raka Parangteja
lajêng kunjuk srat dhatêng jro puri
kadriya nimbali gupuh
Wong Agung Parangteja
sarêng lawan manjinge Prabu Sêmakun
praptèng byantara ngandika
Wong Agung Surayèng Bumi

yayi prabu adandana
putranira kabèh gawanên dhingin
yèn gêrahe sangsaya sru
sirenggal kongkonana
tur sandika wêdale Prabu Sêmakun
sagung narpatmaja samya
kang dèrèng dhatêng Madayin

apan ta ing nalikanya
ingkang wontên ing nagari Mêdayin
Sim Katamsi rowangipun
Prabu Aris Munandar
kang cinaran mring Dipati Pulangmarus
Sang Prabu Tasangsulngalam
lan Johanpirman narpati

kang dèrèng nuju lampahnya
kêrig lawan kang paman sri bupati
budhale Prabu Sêmakun
saking nagri Kuparman
lêlancaran lampahira siyang dalu
ing marga datan winarna
nèng Mêdayin dhandhanggêndhis

samya lajêng manjing jroning puri
sang aprabu gêrah sangêt sayah
kang ahlul khikayat mangke
mêningi tigang dalu
putra wayah praptane sami
tuwin kang pra santana
nênggih sedanipun
gumêre wong sanagara
mring jro pura gêng alit kawêlasasih
sasedane kang rama

putra kalih saras dènnya sakit
Irman Urmus amung para nata
tigang dasa tumpês kabèh
bupati amung kantun
gangsal ingkang maksih basuki
ingkang pêjah sangalas
wau kang winuwus
layon sampun binêrsihan
sinarèkkên nèng wana Bêsarah nênggih
anèng jawi maula

Patih Jèndhi nulak sampun prapti
ing Kuparman lampah rêrikatan
katur kang rama sedane
mêningi tigang dalu
putra wayah praptèng Mêdayin
sagung kang para garwa
jro pura gumuruh
wong agung rêntêng ing driya
ing sedane kang rama datan nênggani
mangkana aturira

Rêtna Marpinjun asru anyungkêmi
mring kang raka amiyarsa warta
kang rayi Urmus nêpsune
praptaa kakangipun
pêsthi lajuk dadi narpatipinaro lawan Irman
ing panêdyanipun
têmah wong agung kèwêdan
mila sangêt Marpinjun matur ing laki
utusana kewala

jumênêngna Sang Irman Narpati
sumiliha nata binathara
jêr kang jalu tuwa dhewe
anadene Si Urmus
dèn adêgna liya nagari
kang rayi kalihira
kabèh para ratu
manut Marpinjun sadaya
ing ature wong agung sigra nimbali
sagung kang para nata

samya ngungun pinaringan warti
tan cinipta alane duk kuna
ingkang karaos ing mangke
lan kala purwanipun
mring gustine kang gawe bêcik
wit wêruh papasamuan
Menak Jayèngpupuh
saking kang rama Nusirwan
piawone tinêtêpkên amuwuhi
bala lan kaluhuran

ting salênggruk kang para narpati
samya dus luh wus dangu atata
nulya dadèkkên pikire
dene adêging ratu
pautusan tuwin nindaki
ature para nata
sami pênêdipun
nanging asêmu utusan
têtêp luhur lawan wontên sônggarunggi
anulak ing pamothah

dadya dhawuh kang rayi tinuding
sira wong agung ing Parangteja
kaprabon ing prang lampahe
ambêkta kalih èwu
para ratu ngajêng lan wingking
binêktan palangkan mas
kang asaka satus
winarnèng satus sêsotya
pinaringkên kang badhe madêg narpati
sira Ariya Irman

lan wijoan mas palowani
Radèn Urmus ingkang pinaringan
kang badhe ingadêgake
ing praja liya ratu
ing nagari Wu-awu Langit
nanging akêkuthaa
nunggal ing Mêdayun
têtêpa anyenapatya
môngka isèn ing wijoan palowani
mangkana para raja

Natèng Yunan Selan lan Kohkarib
ing Yujana Rum Sêntari Kebar
Turki Ngabêksi wusdene
kabèh ratu gêgêdhug
samya ngiring kang môngka wakil
asongsong tunggal naga
nitih sêkar diyu
wong agung ing Parangteja
hèr maya kang busana asri rinukmi
abra ing nawa rêtna

budhal saking Kuparman nagari
sagung gaman ingkang para nata
Suratisdaham cucuke
kapêthuk sêrat rawuh
ingkang saking nagri Mêdayin
Patih Jèndhi kang bêkta
nulak wongsal-wangsul
kèndêl dhêdhêg jawi kitha
para nata ngantosi sêrat kang prapti
ingkang amot wasiyat

duk sangête Prabu Nyakrawati
tinggal sêrat kang isi wasiyat
mring putra kang sêpuh dhewe
Wong Agung Jayèngpupuh
pinasrahan kang kari-kari
Irman adêgna nata
mêngku wong Mêdayun
apêpatiha Baktiyar
Irman sira adêgêna narapati
ewa mangkono iya

môngsa bodhoa sira ing wuri
putraningsun sira ingkang tuwa
katêmpuh kabèh-kabèhe
iya saungkur ingsun
pan mung sira tuwa pribadi
sapa kang mêmalanga
ing sakarsanipun
yêkti tan anêmu arjaduk miyarsa Wong Agung Surayèng Bumi
ngungun sinungkên sigra

mring Wong Agung Parangteja aglis
lajêng budhale kang ingantosan
marang para ratu kabèh
nèng jawi kitha kumpul
Rajèng Selan Natèng Kohkarib
Raja Yunan Yujana
Kebar sinung wêruh
wasiyatira Nusirwan
atêngara sarêng budhale para ji
anglir wukir dahana

gumaludhug rèh kagiri-giri
kadya guntur prawata sayuta
kêndhang gong ewon swarane
lêksan saruninipun
lêksan bèri gurnang thongthonggrit
lamine lampahira
marga tan kawuwus
orêg Mêdayin nagara
prapta wakil Wong Agung Surayèng Bumi
ubêkan sami mapag

Natèng Gumiwang lan Burudangin
kang rumiyin dening para putra
lan Arya Irman sarênge
ing jawi kitha cundhuk
ingaturan laju nulya glis
sapraptane jro kutha
sinaosan sampun
makuwon ing sitibêntar
Arya Maktal wus panggih lan pramèswari
ngaturakên pratelan

beya saking Sang Surayèng Bumi
cacah gawan kabèh sèwu unta
bumbu ragi amêmule
lawan roncèning laku
ing karsane Sang Jayèngmurti
pramèswari jinarwan
sutane kalangkung
lêstari sami kang karsa
lan wasiyat wêlinge kang sampun swargi
mangkana wong Kuparman

ingkang para ratu angênggèni
mring wismane kang para bupatya
ing dina Soma undhange
kumpul kang para ratu
ulubalang mantri ngabèi
aglar nèng pênangkilan
kang saos supênuh
Irman wus nèng pênangkilan
upacara karaton sangking jro puri
kasrah ing Arya Maktal

sampun aglar anèng ing sitinggil
miwah pawongan ingkang angayap
angiring Maktal wijile
prapta ing sitiluhur
sasat Prabu Anyakrawati
duk miyos siniwaka
saupacara gung
sapraptane panangkilan
apinarak ing singangsana rinukmi
sarya sru undhang-undhang

hèh sagunge kang para narpati
wong Mêdayin kang para punggawa
sapa kang ana budine
arsa umadêg ratu
miwah ana mangkêlang batin
murina nora rêna
mring pratikêl ingsun
ing samêngko têkakêna
aprang tandhing lan ingsun angadu sêkti
pasamuan kang jêmbar

lamun bisa nyêmpal kanan kering
mring baune ya Si Parangteja
pêsthi yèn tutug karêpe
lamun tan bisa mutung
astaningsun karo asêbit
aywa na duwe karsa
nora bangun turut
aywa na mênêng kewala
sumaura santana para narpati
yèn wani prang mêtua

samya dhingkul kang para narpati
pra santana pra satriya samya
sadaya nuwun ature
tan wontên ingkang purun
anadhahi tuwan ing jurit
Wong Agung Parangteja
angandika arum
iya kalamun mangkana
tan anulak marang ing sakarsa mami
nir asmaradilaga

piyarsakna kabèh wong Mêdayin
ingsun anglêstarèkkên wasiyat
ingkang suwargi wêlinge
rujukan karsanipun
ya Wong Agung Suryèng Bumi
kang rayi Radèn Irman
jumênênga ratu
nyakrawati binêthara
kang amêngku kabèh karaton Mêdayin
Maha Bathara Irman

dene ingkang rayi Urmus nênggih
Ngawu-awu Langit jumênênga
ratu tri dasa kumpule
kabawah Radèn Urmus
umadêga sri narapati
nanging kadhatonira
nunggal nèng Mêdayun
ratu isining wijoan
palowanu Raja Urmus senapati
manggala para nata

saur pêksi kabèh wong Mêdayin
Dyan Baktiyar bandane nguculan
wus prapta anèng ngarsane
wong Parangteja muwus
hèh Sang Prabu Anyakrawati
punika patihira
Raja Irman dhêku
sigra ngadêg maca plêkat
wau sira Adipati Guritwêsi
Ki Sèh Wahas andonga

prapta tigasan saking jro puri
bawahane kang madêg narendra
anggili kathah warnane
sinjang wastra tinumpuk
kang talam mas binebas sami
marang kang para nata
suwasa tan kantun
marang sagung pra dipatya
kang salaka marang sagung para mantri
marang wong cilik wastra

wus waradin sagung ingkang nangkil
lajêng bujana sagung pra nata
têluki bang lêlèmèke
tluki ijo lan wungu
ajang êmas kinarya bukti
glas kancana giniwang
pinatik sotya byur
larih midêr atimbalan
Sang Sri Irman angêlarihi pribadi
mring Arya Parangteja

rame Umarmaya gung ngluconi
ing môngsa iku pangrasa samya
nora nana rêngat manèh
wus amor balung sungsum
dènnya Baktak sampun ngêmasi
nutug suka sadaya
sagung para ratu
ing dalu samya luwaran
Arya Maktal ingkang anèng ing sitigil
Irman manjing jro pura

para ratu amakuwon sami
sabalane langkung ing sawulan
dungkap catur dasa rine
amit Irman umatur
inggih kakang tuwan rumiyin
kundura mring Kuparman
inggih kakang amung
putra paduka sadaya
tuwan tilar sarênga kula ing benjing
sowan dhatêng Kuparman

budhal injing sing nagri Mêdayin
Prabu Irman ngatêr jawi kitha
wong Parangteja angkate
sagunge para ratu
samya manggih suka tan siwi
sampun ungkur-ungkuran
Irman wangsulipun
lêpas wau kang lumampah
undhang dandan ing barisira umiring
gambuh kundur Kuparman

