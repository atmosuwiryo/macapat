wus gusis Mariobara
wadyane Sang Jayèngmurti
makuwon Tatarmaledar
sira rajaputri kalih
Mariobara prapti
makuwon sawadyanipun
myang kalih radèn putra
tan pisah lan ibunèki
putri Cina wus makuwon Tarulaya

rinêngga pakuwonira
kang minôngka pagêr bumi
sangkêlat abang baranang
ingkang kinarya cêpuri
apan sangkêlat wilis
rininggit ing kayu apu
sutra diwôngga pita
sinungsun dadu lan wilis
asri tinon winuwungan kapurônta

pêpayone pasanggrahan
kêsting pita kêsting wilis
tinumpangan ing renda mas
renda putih kang lêlungsir
pêpagêr tangsi wilis
apaningrat tangsi wungu
taratag mario bang
kang kori linungsir-lungsir
lir kaswargan tan wus winarna ing gita

pakuwone pra dipatya
têbih munggèng kanan kering
kyana patih ngarsa kanan
ing wuri mantri ban sami
prasamya mangku kori
langkung asri rakitipun
suka ing wadya Cina
amanggih papan rêspati
katon saking pakuwon Mariobara

têbih lamun pinaranan
nanging dinulu kaèksi
baranang pakuwon Cina
kadya panjrah puspita di
sabên ing sontên enjing
gamêlan pating carêngklung
kênthung bèri biolah
ngrêrangin kêndhang saruni
langkung asri rêsmine kang pasanggrahan

sabên dalu putri Cina
marêk ing Sudarawrêti
apan pêndhak patang dina
Rajaputri Parangakik
lan Sirtupelaèli
Karsinah Rêtna Rabingu
têdhak mring Tarulaya
Sang Putri Cina angênting
sêsugune kasukan inum-inuman

langkung dènnya sih-sinihan
kadya yayah tunggil bibi
gantyan paran-pinaranan
kunêng gantya kang winarni
Sang Prabu Kaelani
ngirabakên barisipun
mijil saking jro kitha
dalêdêg datanpa wilis
wadya Kelan kadya girindra pawaka

anêpungi barisira
kang putra sang rajaputri
nanging ta kaparèng wuntat
lan pakuwone sang putri
pakuwoning Mêdayin
kapering rada kapungkur
lawan pakuwonira
Sang Prabu Kelanjajali
moncol ngajêng pakuwone Kelaswara

Patih Gajahbihêr prapta
umarêk maring sang putri
ingandikan praptèng ngarsa
tur sêmbah rêkyana patih
pukulun pan pun patih
kautus ing rama prabu
inggih paring uninga
mêngsah tuwan wingi prapti
masanggrahan balane kadi samodra

wus kêkojor rakit kutha
dhusun Tatarmaledari
ênggène Sang Kakungingrat
lan paring uninga malih
garwane Jayèngmurti
kêkalih putri pinunjul
prawira môndraguna
widigdaya tanpa tandhing
pan wus kasub ing jagad kaonang-onang

anumpês ditya Sindhula
kalintu kang matur nguni
sayêktine para garwa
Rajaputri Parangakik
Dèwi Sudarawrêti
ing pramuditya pinunjul
lawan Putri Karsinah
Rabingu Sirtupelèli
ingkang numpês rasêksa wukir Sindhula

samya napak jumantara
titihane yèn ajurit
anênggih garudha yêksa
lan pêksindra saomahi
mèsêm sang rajaputri
pan iku misih kaliru
nora pati waspada
kang umatur ing rama ji
kang sayêkti ana putri ngulandara

pan sami ngadu kewala
garwane Sang Jayèngmurti
nora ngawaki ing yuda
andhêku rêkyana patih
paran karsanta gusti
yèn mênggah miyosi pupuh
angling rêtna juwita
ingsun dhewe kang ngawaki
aja kongsi angadu prajurit lanang

lan bapa patih ya sapa
kang makuwon kidul iki
umatur rêkyana patya
inggih Sang Rajèng Pêrganji
lawan Natèng Jêrjani
punika pangawatipun
barise rama tuwan
ngandika sang rajaputri
konèn ngalih sompok lawan baris ingwang

aja kudu ingawatan
sun mêncil rada kapering
ingkang ngarêp baris ingwangpadha dohêna dèn aglis
besuk bapa apatih
umatura rama prabu
iya patêmpuh ing prang
surake dèn ngati-ati
mungsuh iki undhagi gêlar wangunan

nadyan surake tinata
pinatut lan ingkang jurit
duk prang ing wukir Sindhula
iya ingkang anyuraki
dene kang aprang putri
tan luwih wong patang atus
lawan nganggo ukara
pangrunguningsun wa patih
yèn kang aprang lagi ana ngêmbat panah

surake cinara sênggak
nora kuwur kang miyarsi
kang aprang yèn ana rêbah
sinusul ingkang nyuraki
iku prajurit luwih
nganggo dhong-dhing surakipun
yèn kang aprang kasoran
surake kadya nangisi
sinalahan angkat ênênge kang surak

maras têmên kabatinan
tyas ingsun uwa apatih
sajêg ingsun manggih mêngsah
iya durung kaya iki
senapatining jurit
dudu ratu gung aluhur
ora angadu bala
agagah umbak kumaki
apidêksa kang cahya nuksmèng sasôngka

budine lir mênyan kobar
ambêke alus aririh
sabar ngasmara dilaga
ngugung mungsuh yèn ajurit
bagus datanpa tandhing
ki besan pawartinipun
môngsa ta pêparaba
Wong Agung Surayèng Bumi
soring wiyat tan pilih angèstupada

wa patih duk purwanira
umur têlu wêlas warsi
wus ambônda para raja
praptaning pitulas warsi
sinêmbah ing para ji
andungkap salawe taun
lêlana andon aprang
bêdhah nagri kanan kering
sugih garwa putri prajurit sadaya

bêburone iku uwa
ya maratuwa sayêkti
pan anggung kinêmbar ing prang
lan ratu kang lêwih-lêwih
kabèh padha kajodhi
kabala kang para ratu
Gajahbihêr miyarsa
malongo akêthip-kêthip
mangolone ana karasa ing driya

kyana patih graitanya
salênthing mambu kalênthing
sarwi mawang gustinira
sampun amêpêk birai
sêmune kangjêng gusti
kang ngajap krama pinunjul
satriya murwèng laga
kang môngka dipaning bumi
lagu anyar mungsuh ginunggung kalintang

kya patih mundur tur sêmbah
saking taman lulut nênggih
parentah ngalih pondhokan
kang sompok lawan sang putri
samya kinèn anêbih
wus mêncil ing taman lulut
anglela moncol ngarsa
mangkana Sang Rajaputri
Kelaswara andina ajar gulang prang

mangkana ing pêndhak dina
nêmbang têngara sang putri
apan miyos ing ayuda
aglar wadya tata baris
wong kaputrèn kang baris
tinêpungan para ratu
mijil saking jro taman
lawan prabu ing Mêdayin
Prabu Kelan sampun munggèng ing dhêdhampar

anèng sor tarub wangunan
Sang Prabu Kelanjajali
ingayap prajuritira
para ratu pra dipati
aglar munggèng ing ngarsi
kang baris kapang atêpung
wadya kaputrèn kadya
panjrahing puspita rêsmi
kawuwusa pakuwon Tatarmaledar

Wong AgungSurayèng Jagad
nimbangi nêmbang têngari
gumuruh têtêg barungan
mijil barise para ji
sampun atata baris
kapang kalangan atêpung
aglar kang para nata
prasamya munggèng ing ngarsi
pan wong agung ing amparan dirgasana

sampun asawang-sinawang
kadya têdhuh anglimputi
baris Arab lir wanarga
puspitanjrah udan katri
wau sang rajaputri
amundhut turangganipun
agêm tambang kumala
janggi ulês janjan wilis
binusanan ing kênaka gêbyar-gêbyar

kadi andaru magut prang
aliwêran ngilat thathit
sang rêtna ngrasuk busana
têdhak saking kursi gadhing
lajêng nitih turanggi
rêspati amandhi lawung
nyirig tambang kumala
tan môntra prajurit èstri
ngiwa nêngên lawunge mubêng nèng asta

wadya kaputrèn gumêrah
surake mawanti-wanti
praptèng rana asêsumbar
rêbutên wong Pusêr Bumi
prajurit Kaelani
widigdaya ing prang pupuh
payo barênga mara
sapa kang arsa ngêmasi
hèh Wong Agung Surayèng Jagad miyosa

ing kene ngadu prawira
ambônda rok walapati
jaya mrata sura mrata
sajêgmu anglêlanangi
durung mring Kaelani
tan nêmu prajurit punjul
iki Si Kelaswara
iya Sang Rêtna Diwati
kang minôngka gustine wadon sajagad

lamun tuhu yèn prawira
hèh Kalana Jayèngmurti
mêtua ngadu prabawa
angadani Jayèngjurit
swaranira cumêngkling
eram kang samya andulu
sagêde ing turônggamangkana wau miyarsi
Kewusnendar amit miyos ing ayudaingidèn lèngsèr tur sêmbah
lajêng anitih turanggi
dhawuk bang pun simbarmega
jongwiyat sampun ngêmasi
asikêp pêdhang tamsir
wus anitih kuda mamprung
prapta ayun-ayunan
Kelaswara marêpêki
pan kinitêr kinalang Rajèng Yujana

alon dènnya atêtanya
sira pa Surayèng Bumi
agagah dêdêg parusa
sêdhêng siniwèng para ji
Kewusnendar nauri
Rajèng Yujana pan ingsun
Narpati Kewusnendar
ingakên sudara wèdi
mring Wong Agung Kalana Surayèng Jagad

hèh kalingane ta sira
kang mêntas kasoran jurit
dene ratu sugih bala
kasub prawira ing jurit
sinêmbah ing para ji
munduran têka baludhus
kalah prang asuwita
eman dhapurmu rêspati
pêpatutmu tan kalah padha manungsa

dene nyolong pêthèk sira
widigdaya kurang ati
anauri Kewusnendar
amrih utamaning pati
tan arsa mati kapir
iya kaya kakèkamu
Raja Bardinilekan
bapakmu Kelanjajali
sabèbètmu kang padha modar duraka

ruditya Ni Kelaswara
hèh payo Rajèng Yujani
apa kang ana ing sira
Kewusnendar anauri
tan watak mati kapir
sabalaning gustiningsun
sira andhinginana
Dèwi Kelaswara angling
amasanga paris waja ingsun tumbak

Kelaswara ngêtab kuda
sigra watange binalik
binuntar parisanirasigar gigal tibèng siti
sirahing kuda mati
pêcah sigar sirahipun
tiba Sri Kewusnendar
kuwalik pan kajumpalik
pan gumuruh surake wadya ing Kelan

Prabu Yujana cinuthat
tiba sajabaning baris
kantaka Sri Kewusnendar
Sang Rêtna Suradiwati
mubêng kudane nyirig
payo sapa arsa lampus
papagna tandang ingwang
êndi Si Surayèng Bumi
mêtonana ing kene angadu yasa

amit miyos ing ayuda
sigra Prabu Kalandini
ingidèn lèngsèr tur sêmbah
sri naranata ing Ngindi
saksana nitih èsthi
asikêp gada sang prabu
prapta ayun-ayunan
sapa aranmu narpati
anauri ingsun Kalandini Raja

ratu andêling ayuda
nagaraningsun ing Ngindi
pan ingsun ratu wadana
hèh payo wong Kaelani
sira putri kêmini
pêksa ngasorakên kakung
sigra ngling Kelaswara
dèn prayitna sri bupati
ingsun tumbak akawala paris waja

marêpêki Kelaswara
lawunge sigra binalik
rinogok kênèng andhêman
ingundha Sang Kalandini
sumêbut sri bupati
kaplêsat lan gajahipun
tibanira kantaka
sinurak Sang Kalandini
kadi guntur surake bala ing Kelan

sira Dèwi Kelaswara
Kusuma Suradiwati
sêsumbar aminta lawan
sapa mapag tandang mami
bok aja mêjanani
êndi ratu kang gêgêdhug
ya aja sok ratua
apêgêl rasaning ati
lamun ora tandhing durmane ngalaga

amit nêmbah Raja Sadat Kadarisman
Sri Bupati Ngabêsi
ingidèn tumandang
dharat sri naranata
asikêp gada ngajrihi
praptèng ngayunan
têdhak sang raja putri

atêtanya prajurit sapa ranira
ingsun Rajèng Ngabêsi
Sadat Kadarisman
andêl ratu wadana
hèh iya sri narapati
dèn aprayitna
sun tumbak sri bupati

gya binalik lawungira Kelaswara
binuntar sri bupati
awas binarêngan
parisane kinipat
parise sigar sapalih
tunjunge watang
tugêl tumibèng siti

Kadarisman marêpêki mutêr gada
ginada sang suputri
tinampèl ing asta
gadanira malêsat
tugêlan lawung binalik
sinampe kêna
gulune Rajèng Ngabsi

pan karungkêb sang nata ing tibanira
cinuthat sri bupati
Sadat Kadarisman
kadya ambuwang mêrang
tiba sajabaning baris
surak gumêrah
wong Kelan wong Mêdayin

wus kasaput ing dalu gya tinêtêgan
mundur kalih kang jurit
samya masanggrahan
mungsuh kalawan rowang
wadya Rab kang nandhang kanin
tinamban marang
Dipati Guritwêsi

wus waluya sagung ingkang para raja
prasamya dèn timbali
bujana nèng ngarsa
angling Sang Prabu Selan
hèh Kewusnendar sirèki
pagene kalah
aprang lawan pawèstri

anauri Kewusnendar lawas sun prang
durung nêmu prajurit
kaya Kelaswara
kêras kuwat arikat
ika si wong kaya angin
lah ayonana
yèn sira mêtu benjing

pan sadalu wau gènira bojana
enjing nêmbang têngari
gumuruh swaranya
têtêg ewon sauran
kêndhang gong bèri saruni
bêndhe angangkang
kêkirab sagung baris

amalatar nèng papan baris kalangan
têpung ingkang wadya lit
barise wong Kelan
Mêdayin wus tinata
mijil sagunging para ji
mungsuh lan rowang
sadaya wus miranti

Rajaputri Kelaswara saha wadya
mijil sampun miranti
prajurit wanodya
samas saos ing yuda
lênggah munggèng kursi gadhing
ngubêng angayap
sagung prajurit èstri

wau mijil Wong Agung Surayèng Jagad
prapta papan alinggih
patarana êmas
kumala dirgasana
pinatik ing mantên wilis
aglar ing ngarsa
prajurit kang para ji

sampun mêdal Rajèng Kelani kalawan
sang prabu ing Mêdayin
prajurite aglar
wau kang kawarnaa
prajuritira sang putri
ingkang kinarya
lêlurah para putri

kawan atus lêlurahipun sakawan
sang putri ing Kirmani
lawan putri Kedah
lan putri Sulôndara
sakawan putri Janarsi
sami prawira
putri andêling jurit

Rêtna Dèwi Kelaswara

mèsêm mulat
yayi putri Kirmani
mêtua ngayuda
cacakên baris Arab
aja na sira patèni
padha kawusna
nèng madyaning ajurit

nêmbah mundur angrasuk sikêping aprang
Ni Dèwi Joharmani
sampun nitih kuda
mubyar busananira
sinabêt kudane nyirig
praptèng ngayunan
midêr anganan ngering

endhongira sinandhang anèng walikat
sikêp gandhewa gadhing
munggèng asta kiwa
tumumpang ing kêkapa
ngiras ulah apusnèki
astane kanan
anggung ngikal jêmparing

asêsumbar payo para Ratu Arab
sapa arsa ngêmasi
kene papagêna
lawan ingsun ayuda
arok bôndawala pati
padha prawira
wau duk amiyarsi

Raja Samsir Ibnu Buldan amit nêmbah
Sang Prabu Kôndhabumi
ingidèn tumandang
mangsah nitih turôngga
praptèng payudan apanggih
ayun-ayunan
tanya sang rajaputri

sapa ranmu wong Arab kang juwèh aprang
ratu apa dipati
tuwin yèn satriya
ywa mati tanpa aran
ingsun Natèng Kôndhabumi
ratu gêgala
gul-aguling ajurit

iya iki Raja Samsir Ibnu Buldan
sira ta putri ngêndi
mèsêm saurira
ingsun andêling aprang
putri saking ing Kirmani
hya kang pêparab
Ni Dèwi Joharmani

putri abot sêsanggane ing ayuda
hèh payo Raja Samsir
apa anèng sira
dudu watak wong Arab
andhinginiing ajurit
gumuyu latah
Ni Dèwi Joharmani

dèn prayitna tangkisên parisanira
hèh Rajèng Kôndhabumi
gêrèt mênthang langkap
lumêpas kang sanjata
tumamèng parise wêsi
kêre naratas
marang wêntise kering

angranuhi ludiranira drês muncar
tiba saking turanggi
Samsir Ibnu Buldan
kantaka ing bantala
saking ampuhing jêmparing
wus ginosongan
Sang Prabu Kôndhabumi

amit nêmbah ya ta Sang Aprabu Miskat
Raja Darbarunali
mangsah nitih kuda
kawot kapraboning prang
praptèng rana wus apanggih
ayun-ayunan
angling putri Kirmani

sapa ranmu ratu kang mêtu ngayuda
ingsun Darbarunali
narendra ing Miskat
sang prabu dèn prayitna
tadhahana panah mami
amênthang langkap
Ni Dèwi Joharmani

wus lumêpas sigar parise malela
sigra pangipatnèki
sarêng sigarira
lawan tikêling panah
Sang Prabu Darbarunali
angayat pêdhang 
sinampe ing camêthi

pêdhang tiba sang prabu ngêtab turôngga
marêpêki anarik
apan arsa nyandhak
wau sang putri sigra
camêthinira binalik
pinukul kêna
Raja Darbarunali

pilingane aniba saking turôngga
kantaka sri bupati
sampun ginosongan
wau Sang Rajèng Miskat
midêr ing papan sêsirig
rêbutên ingwang
Ni Dèwi Joharmani

putri saking Kirmani andêlingaprang
payo wong Pusêr Bumi
sapa arsa pêjah
papagên tandang ingwang
ya ta wau duk miyarsi
Sang Rajèng Buldan
Raja Gambilagaji

amit nêmbah sigra anitih dipôngga
sikêp gada ngajrihi
praptèng rananggana
panggih ayun-ayunan
tanya Dèwi Joharmani
hèh bala Arab
sapa aranirèki

angakua aja mati tanpa aran
ingsun Gambilagaji
nagriningsun Buldan
ratu kapitu sanak
ingkang tinuduh ngêmbani
maring kang wayah
Wong Agung Jayèngmurti

Natèng Kaos Ibnu Ngumar kang pêparab
raja kapitu mami
kadang pitu pisan
bêbala kalih yuta
sira iki putri ngêndi
sumaur sugal
ingsun putri Kirmani

kang ingakên kadang Dèwi Kelaswara
sun aran Joharmani
babo sri narendra
iya dipun prayitna
kinêtab kudanirèki
mingêr angiwa
pêdhangira tinarik

nora gayuk pamêdhange mring kang nunggang
sukune ingkang èsthi
sinabêt kang ngarsa
rantas kalih wus rêbah
dipanggane wus ngêmasi
tiba kalumah
Raja Gambilagaji

tangi mutêr gadane Sang Rajèng Buldan
ginada Joharmani
tinangkis ing pêdhang
sarêng pyur sumyurira
kêbat Dèwi Joharmani
nujahkên kuda
sarwi mukul cêmêthi

pan kaprênah wadanane Rajèng Buldan
pamukule anitir
kudane narajang
tinujah Rajèng Buldan
kantaka gumuling siti
surak gumêrah
wadya ing Kaelani

ginosongan kadangira sigra prapta
Abgaja Bilahabi
dharat ngundha gada
Joharmani têtanya
sapa aranmu narpati
ya ingsun Raja
Abgaja Bilahabi

gya pinêdhang winuwung saking turôngga
kudhung parise wêsi
pêdhange katulak
murub parisanira
ginada Sang Joharmani
turangganira
ajur awor lan siti

pan kaplêsat Joharmani tibanira
tangi mangsah angungkih
ginêbug gandhewa
tangkis gada sang nata
Sang Abgaja Bilahabi
krodha anyandhak
wangkingan Joharmani

mèh binanting Joharmani sigra prapta
Ni Dèwi Maniklungit
Rajaputri Kendah
lajêng gènira mêdhang
parisanira tan osik
panyêkêlira
uwal mring Joharmani

kinarubut kalih pêdhang kering kanan
siji saking turanggi
siji saking dharat
bingung panangkisira
Sang Abgaja Bilahabi
sigra kang prapta
kadange kang taruni

sami Buldan Sang Abgaja Môndalika
turangganira ngering
sarwi mutêr gada
Maniklungit ing ngarsa
sapa aranira putri
ngong putri Kendah
ran Dèwi Maniklungit

sira sapa sun Abgaja Môndalika
pinêdhang gadanèki
tugêl sarêngira
sigra anarik pêdhang
pinêdang sarêng mangungkih
gapyuk kang kuda
tujah pating balêrik

kang adharat Joharmani ngadu yasa
Abgaja Bilahabi
asilih prabawa
Abgaja Môndalika
lawan Dèwi Maniklungit
rame prangira
kasapih saput wêngi

tinêtêgan mundur kalih kang ayuda
amasanggrahan sami
para Ratu Arab
kathah kang nandhang brana
dene Dèwi Joharmani
ngênês ing driya
ingkang kasoran wingking

ing dalu samya bujana
ngiras gunêm sagung kang para aji
enjinge têngara umung
têtêg ewon sauran
gubar bèri kêndhang gong bêndhe angungkung
mungsuh rowang wus kêkirab
mijil barise para ji

Wong Agung Surayèng Jagad
praptèng papan ing patarana linggih
aglar ingkang para ratu
ingkang saos ing aprang
Rajèng Kelan lawan prabu ing Mêdayun
wus munggèng ing amparan mas
anjênêngi kang ajurit

ya ta Dèwi Kelaswara
sampun mijil ing patarana linggih
ing kursi kanaka murub
atap prajurit samas
ngatag Putri Janarsi kinon umagut
Rêtna Dèwi Tasikwulan
tur sêmbah nitih turanggi

kawot sakapraboning prang
praptèng papan masir lan asêsirig
sêsumbar anguwuh mungsuh
payo bala Kuparman
para ratu papagêna tandang ingsun
iki Dèwi Tasikwulan
putrine Rajèng Janarsi

sapa kang arsa palastra
hèh prajurit Arab aja sarênti
ya ta wau duk angrungu
sira Radèn Kênahan
amit nêmbah anitih turôngga mamprung
praptèng papan wus apanggya
têtanya putri Janarsi

prajurit aranmu sapa
apa ratu miwah mantri dipati
ingsun satriya pinunjul
aran Radèn Kênahan
pan arine Raja Ukman Kangkan ingsun
atmajane Raja Bahram
têrahing ratu prajurit

hèh wong Kelan sira sapa
anauri ingsun Putri Janarsi
Rêtna Tasikwulan ingsun
apa kang anèng sira
ya ta Radèn Kênahan sumaur dudu
caraningsun dhinginana
sawadyane gusti mami

angling Rêtna Tasikwulan
dèn prayitna Kênahan sun jêmparing
mênthang langkap sang dyah ayu
sira Radèn Kênahan
parisane munggèng sirah kudanipun
lumêpas sanjatanira
Tasikwulan angênèni

tatas parisane waja
nêrus sirahing kuda angêmasi
Radèn Kênahan kumabruk
tiba saking turôngga
narik pêdhang sarwi angawêt gumrêgut
sukune turôngga rantas
kapat pisan angêmasi

kaplêsat Ni Tasikwulan
tibanira tangi amarêpêki
Radèn Kênahan ginêbug
ing gandhewa aniba
ginosongan wong Kelan surak gumuruh
prapta kang ngatêri kuda
Rêtna Tasikwulan nitih

sêsirig midêr ing papan
hèh wadya Rab sapa arsa ngêmasi
papagêna tandang ingsun
sigra Sang Raja Ukman
amit nêmbah ingidèn mangsah sang prabu
anitih turôngga mêsat
praptèng papan wus apanggih

sapa aranmu narendra
iya ingsun Ukman ratu prajurit
hèh sira sapa aranmu
ya ingsun Tasikwulan
dèn prayitna sira sun pêdhang sang prabu
akudhunga paris waja
sigra pinêdhang sang aji

tangkis lêgawa tan obah
gya pinêdhang wau Putri Janarsi
tangkis kumêmprang tumanduk
rame pêdhang-pinêdhang
ugêl panduk kuda sami nêngênipun
kêpruk tangkis sarêng mêdhang
têpung kuda samya ngering

surake mungsuh lan rowang
tri gumuruh kadya nêngkêr wiyati
kang aprang lir kupu tarung
antuk silih kang yuda
datan ana kuciwa prawiranipun
adangu pêdhang-pinêdhang
pêdhang wus tan migunani

sarêng dènnya buwang pêdhang
sarêng dènnya ngêtab ingkang turanggi
rajang-rinajang apêluk
dangu rajange rantas
gapyuk kuwêl sami acaruk-cinaruk
tubruk-tinubruk kang kuda
kang nitih tarik-tinarik

kasilib Sang Rajèng Ukman
turanggane sang putri mingêr ngering
sarwi gapruk sarêng pêluk
sinêndhal Raja Ukman
singsal saking turôngga mèh tibanipun
pambantinge Tasikwulan
wau kang prapta saryanjrit

rahadèn putra ing Selan
sigra nyandhak Ukman rinêbut kêni
Dèwi Tasikwulan muwus
satriya ranmu sapa
têka jail mungsuh sun banting rinêbut
angling Rajaputra Selan
ya ingsun Radèn Pirngadi

Lamdahur kang darbe putra
pan arine Rahadèn Banarungsit
lah sira sapa aranmu
ya ingsun Tasikwulan
Rajaputri Janarsi Pirngadi muwus
hèh prange si pidhir Kelan
bêborosi para aji

pira bêtahan narendra
sabên mêtu sira sorakên jurit
iki satriya dibya nung
prawira môndraguna
payo aprang Tasikwulan mêdhang gupuh
tinangkis parise waja
pêdhang-pinêdhang akangsi

anduk-dinuk main pêdhang
adangu prang tan ana nguciwani
prapta pêdhang salinipun
dangu rame gènnya prang
pêdhang rêmpu sarêng buwang kalihipun
agantya rajang-rinajang
rantas rajang salin tarik

adangu sêndhal-sinêndhal
rajaputra sinêndhal anguwati
singsal saking kudanipun
ya ta Ni Tasikwulan
mèh binanting Dèwi Ambarsirat rawuh
wus karêbat Tasikwulan
ingundurakên tinarik

tannya Rajaputra Selan
sapa ranmu sira kang paksa lêwih
Rêtna Ambarsirat ingsun
putri ing Sulandara
sira sapa sun putra Prabu Lamdahur
putra boboting ayuda
ingsun Rahadèn Pirngadi

hèh putrane Rajèng Selan
dèn prayitna kudhunga paris wêsi
sarwi ngêtab kudanipun
Ambarsirat amêdhang
tinadhahan ing parise pêdhang putung
Radèn Pirngadi amêdhang
Dèwi Ambarsirat tangkis

sarwi ngipat parisira
tikêl pêdhangira Radèn Pirngadi
kuwêl kang turôngga gapruk
uwal sarêng idêrnya
tri gumuruh suraking rowang lan mungsuh
kang aprang sami digdaya
tan ana kasoran kalih

arame sêndhal-sinêndhal
saking kuda Ambarsirat katarik
singsal saking kudanipun
binanting saking kuda
tibèng siti wêntala sigra awungu
mangsah marêpêki kuda
kudane Radèn Pirngadi

tinapuk mukane pêcah
amalêsat tiba Radèn Pirngadi
turangganira wus lampus
tangi gapyuk acêngkah
sarêng cêngkah tinarik sampun kajunjung
sigra Dèwi Ambarsirat
dadya binanting ping kalih

tibèng bantala kantaka
Ambarsirat anulya dèn gosongi
sarêng kasaput ing dalu
kang aprang tinêtêgan
sarêng mundur baris bêdhol kalihipun
prasamya amasanggrahan
kang kabranan ngusap wèni

kang tatu nulya tinamban
mring Dipati Guritwêsi
kang para raja waluya
ing dalu bujana sami
pan sami gunêm kawis
pratingkahing prang winuwus
saktine putri Kelan
sawadyane bangkit-bangkit
ing ayuda luwês tarampil arikat

arame gènnya bujana
Wong Agung Surayèng Bumi
lan sawadya para nata
kunêng gantya kang winarni
Mareobara nênggih
ing wuri pakuwon agung
Rêtna Dèwi Sudara
miwah Sirtupelaèli
lan Sang Rajaputri Cina marêk ing dyah

tuwin ingkang para putra
kalih nèng ngarsa bunèki
aglar kang cèthi pawongan
ngandika Sudarawrêti
mring Sirtupelaèli
yayi dèwi sira ngrungu
wartane baris ngarsa
apa wis campuh ing jurit
matur nêmbah rajaputri ing Karsinah

inggih sampun campuh yuda
utusan kawula prapti
mêningi campuhing aprang
inggih sampun kawan ari
langkung ramening jurit
nanging mêngsah dede kakung
kang minôngka lad-alad
Rajaputri Kaelani
Kelaswara wantêr prawira digdaya

gih pun Raja Kewusnendar
ing prang kang nacak rumiyin
mêngsah lawan Kelaswara
kalawan sang Rajèng Ngindi
katri Rajèng Ngabêsi
kasoran raja têtêlu
cinuthat buntar watang
tiba sajabaning baris
ratu katri langkung sangêting kantaka

nuntên sampun dalu enjang
prang malih botên miyosi
Rajaputri Kelaswara
ngabên prajurite èstri
kang nama Joharmani
yudane kalangkung ampuh
kathah ratu kuciwa
dene Dèwi Joharmani
Rêtna Dèwi Sudara alon ngandika

iya talah yayi talah
mungguh sira lawan mami
milu anjajah nagara
ngadhêpi nêdya ajurit
ana ngalang-alangi
marmane ginawe nganggur
ingsun yayi lan sira
iya parentah ing laki
lagi arumêksa wiwitan milu prang

lah iya môngsa bodhoa
kang paring parentah pasthi
yèn mungguh sariraningwang
upamane mungsuh iki
putri ing Kaelani
andadra anguwus-uwus
mring para Ratu Arab
sun ora bêtah miyarsi
cinancanga ingsun mêdhot amilu prang

putri Cina matur nêmbah
pan kawula tuwan tandhing
lan si bungkêr Kelaswara
madonakên wong sabumi
duk kula kangbok maksih
wontên nagari rumuhun
inggih pun Kelaswara
anlatah mukul Bêrdasi
apan cêlak saking jajahan ing Cina

pan kawula mèh lumampah
magut putri Kaelani
anêdya nyilih kalangan
dhatêng Sang Rajèng Bêrdasi
kula kakangbok pamit
inggih dhatêng rama prabu
sangêt gènipun ngampah
nini aja salah kardi
aja dahwèn Kelaswara bêdhah praja

dene lamun wani ngambah
ing jajahanira nini
lah iku sakarsanira
ing mangke inggih marêngi
yèn ta kangbok ngajani
pan kawula sèwu purun
dene kapasang yogya
panggih pêpacangan lami
kadi sampun pasthine Ni Kelaswara

atandhing lawan kawula
ratu tanah ajan wingwrin
kang dèn ambah Kelaswara
kumlungkung kalêngki-lêngki
nêdya amutêr bumi
anapis jagad sawêgung
aja Ni Kelaswara
anglawan Surayèng Bumi
sumakeyan putri prawira digdaya

amungsuh Sultan Kuparman
Kalana Surayèng Bumi
ingkang para Ratu Arab
dèn wirangakên ing jurit
tan ana dèn patèni
kumingsun kalangkung-langkung
sarirane apanas
wadanane dadya gêtih
watak lanas gênging napsu ngrungu warta

kunêng malih winursita
Rajaputri Kaelani
ing dalu samya dhaharan
bujana lan para putri
paran mau ing jurit
para ratu ingkang mêtu
abot kang êndi iya
lawan ingkang mêtu wingi
nêmbah matur sira Dèwi Ambarsirat

pukulun mênggah kawula
tan wontên kaoting gusti
sami prawira digdaya
inggih sami bêcik-bêcik
sami gêlaring jurit
awrat-awrat wawratipun
tur sêmbah Tasikwulan
miwah Dèwi Maniklungit
pan aracak saktine pra Nata Arab

ngandika Ni Kelaswara
iya dina benjing enjing
sun têdha mêtua aprang
Wong Agung Surayèng Bumi
aja liya nadhahi
eman sêktine pinunjul
nutug dènnya kasukan
lan prajurit para putri
tuwin prabu ing Kelan sarta Nusirwan

dhêdhaharan para nata
Sang Prabu Kelanjajali
têtanya lan Patih Bêstak
hèh paran rêkyana patih
prajurit Pusêr Bumi
kang padha magut kasambut
umatur Patih Bêstak
ingkang mijil kawan ari
apan gangsal inggih ratuning wadana

ratu pawingking sakawan
satriyanipun kêkalih
inggih kang sami kasoran
kadi-kadi benjing enjing
kathah ingkang miyosi
para ratuning gêgêdhug
Lamdahur Rajèng Selan 
ing Kohkarib Umarmadi
miwah Prabu Tamtanus Sang Rajèng Yunan

Rajèng Rum Iskal Iskalan
Rajèng Kebar Yusup Adi
ingkang sami kasarira
Sang Raja Sarkab ing Turki
Sarsaban ing Pirkari
Kuristam lawan ing Kuljum
Biraji ing Tursinah
akathah andêling jurit
tan winarna ing dalu sami kasukan

enjing anêmbang têngara
têtêg munya lawan bèri
mijil Dèwi Kelaswara
lan prajurit para putri
aglar ingkang para ji
wong Arab barise mêtu
muntab samya mèt papan
akalang têpung kang baris
sampun mijil Wong Agung Surayèng Jagad

munggèng patarana rêtna
aglar sagung kang para ji
kang samya saos ing aprang
sigra Sri Kelanjajali
lawan Prabu Mêdayin
mijil kupêng barisipun
Ni Dèwi Kelaswara
iya Sang Suradiwati
mundhut kuda nitih miyos ing ayuda

kawot sakapraboning prang
mangsah ing rana sêsirig
pan sarwi asumbar-sumbar
êndi Sang Surayèng Bumi
mêtua ing ajurit
payo aprang lawan ingsun
kene angadu yasa
prabawa asilih ungkih
mêtonana Kalana Surayèng Jagad

wau tan bêtah miyarsa
amit Sang Rajèng Sêrandil
ingidèn lèngsèr tur sêmbah
sang nata anitih èsthi
surak wong Pusêr Bumi
guntur-gumuntur gumuruh
pratèng papan apanggya
tanya putri Kaelani
apa sira Wong Agung Surayèng Jagad

dene dhapurira beda
lan sagung para narpati
nauri Sang Rajèng Selan
ingsun andêling ajurit
ratu prakosa sêkti
ya ingsun Prabu Lamdahur
sinêmbah ratu dhomas
wolung lêksa pra dipati
ingkang karèh môncanagara salêksa

angling Dèwi Kelaswara
mundura Rajèng Sêrandil
ing ayuda tundha bema
yèn dudu wong Menak Amir
eman tênaga mami
dudu tandhingmu prang pupuh
Prabu Lamdahur sugal
pan ingsun salawe uwis
anguwisi bônda mungsuh kaya sira

mèsêm dènira ngandika
Kusuma Suradiwati
hèh Lamdaur dèn prayitna
sigra dènnya marêpêki
Sang Putri Kaelani
tumênga pandulunipun
gêng inggil anèng gajah
kang alit anèng turanggi
Kelaswara tumênga angayat gada

ginada kumbaning liman
luluh ajur tibèng siti
kasingsal Lamdahur tiba
gumregah tangi mrêpêki
angikal gada aglis
ginada kusumaning rum
tadhah Sang Putri Kelan
tinangkisan ing camêthi
amalêsat gadane Sang Rajèng Selan

Prabu Lamdahur ginada
atangkis parise wêsi
jumêbrèt mêdal dahana
Prabu Lamdahur nguwati
gumêtêr sri bupati
pining kalih kontal rubuh
tinujahakên kuda
kantaka Rajèng Sêrandil
kadya guntur surake wadya ing Kelan

Lamdahur wus ginosongan
amit Prabu Umarmadi
ingidenan sigra mangsah
bramantyanira tan sipi
kadi tan napak siti
mulat Sang Prabu Lamdahur
kinasorakên ing prang
nitih turôngga sang aji
sikêp gada praptèng rana yun-ayunan

alon dènira ngandika
Kusuma Suradiwati
prajurit sapa ranira
sumaur ingsun Marmadi
lêlurahing para ji
Kohkarib kadhaton ingsun
Kelaswara ngandika
ragane sira narpati
nyananingsun sira paranakan buta

wong ala ratuning ala
ngulatana wolung warsi
sayêkti môngsa antuka
alane kaya sirèki
kajaba ing wanadri
kaya akèh èmpêripun
ya misih duwe uga
bêbêcik têka sathithik
sira iki kapati-pati andadra

ala nora tulus ala
têka dadak anyênyêngit
ulatmu jêmbrung akithal
apawidhungan ditya wil
dene tan nganggo gêmpil
wadhak-wadhukmu bêdhudhug
anumpêsakên bêras
yêkti bêborosi pari
nora layak sira amor lan manungsa

yêkti burêngakên jagad
pantês amor ing wanadri
bara-bara lamun ana
iya danawa nusoni
yèn manungsa nusoni
apa pênthile sakêthuk
Umarmadi mundura
aja prang kalawan mami
nora asab sira aprang lan manungsa

Prabu Kohkarib bramantya
pira kèh isining bumi
yèn ayuda kaya sira
hèh bêlis payo ajurit
Kelaswara sru angling
kari paksa si badhudhug
tangkisan paris waja
ing aprang aja ngoncati
sèlèh gada nyandhak lawung Kelaswara

binuntar parisanira
pangrasane Umarmadi
lir binandhêm gunung sela
sigaring paris nampêki
sirahing kuda mati
kasingsal tiba kumabruk
pinindho kapidhara
Marmadi gumuling siti
ginosongan anggambuh kantakanira

ya ta wau wong agung
nulya mundhut ing turangganipun
askarduwi sinaosakên ing ngarsi
kapraboning aprang sampun
munggèng ing turôngga kawot

Ki Umarmaya matur
yèn kalilan kula arsa tumut
watir saking sêkti putri Kaelani
iya sakarsanirèku
aja adoh lawan ingong

sigra nitih wong agung
turangganira pun askardiyu
pan ambuntut Adipati Guritwêsi
sinabêt turôngga mamprung
kadi thathit cumalorot

praptèng payudan sampun
Kelaswara kagyat dènnya dulu
dene cahya gêbyare amindha sasi
Kelaswara mulat jêtung
wong agung tumingal jomblong

samnya pangungunipun
dangu dènnya andulu-dinulu
nulya wontên panyapihirèng Hyang Widhi
ana swara gumaludhug
kadya ingkang langit ruboh

nimbangi lindhu kêtug
gogragakên gêr guntur-gumuntur
awurahan prahara awêtu riris
mêsês bayu bajra lesus
dhêdhêt wurahan ponang wong

gègèr gora gumuruh
busêkan wadya mawut sumiyut
tan katingal prênahe sawiji-wiji
wadya gung pating bilulung
angawag maring pakuwon

wau sang rêtnaning rum
putri sakawan dharat tut pungkur
angampingi nyêkêli ingkang turanggi
gêbyaring kilat tinurut
praptèng taman sang lir sinom

têdhak sing kuda sampun
apasang lilin taman gumuruh
ya ta wau Wong Agung Surayèng Bumi
pisah lawan balanipun
makuwon kang para katong

wong agung katalanjur
Marmaya buntut kuda tan ucul
askardiyu karsaning Hyang Maha Lêwih
wruh marga mring taman lulut
prapta ing kori kapindho

wus aris ririsipun
prahara sirêp kayon kadulu
pêtêng ilang ana wong agung kêkalih
ngungun dènira andulu
katon adêging kêkayon

andulu wruh kalaut
kuda amangsit pun askardiyu
bêrik-bêrik bêkèr-bêkèr angêgèti
Kelaswara ngandika rum
jaran apa muni kono

mara priksanên gupuh
atur sêmbah wau kang ingutus
Dèwi Ambarsirat lawan Joharmani
kalih dèrèng wontên cucul
wus praptèng kori kapindho

waspada nuntên wangsul
matur ing gusti saha wotsantun
inggih ingkang amungêl punika gusti
wong agung ingkang umagut
ing aprang pijêr andongong

satunggil abdinipun
ingkang tumut nèng paprangan buntut
duk miyarsa Kusuma Suradiwati
cèthi kalih kang tinuduh
aturana malêbèng jro

sênggrangana rumuhun
lawan takonana ingkang putus
apa iya Wong Agung Surayèng Bumi
yèn èstu iridên masuk
yèn dudu uwisna kono

cèthi kalih wus laju
prapta anyêkêl turangganipun
lah wong ngêndi wani mring kene ya iki
sun rampasa sira patut
angakua kang sayêktos

Ki Umarmaya muwus
aja anyêkêl turôngga iku
iya iku Wong Agung Surayèng Bumi
ni êmban inya turipun
yèn èstu Jayèngpalugon

inggih ngaturan laju
manawi dede kinèn nalikung
malocoti angulihêna bêbayi
yèn nyata Sang Jayèngpupuh
suwawi lajêng manjing jro

nulya kerid wong agung
praptèng kori pamungkas tumurun
turanggane Umarmaya kang nyêkêli
Dèwi Kelaswara mêthuk
tundhuk nulya awotsinom

sarwi mèsêm umatur
tuwan punika inggih katlanjur
kadi bingung ampuhan wau kang prapti
kang prahara awor lesus
nyapih wong arsa prang popor

kawula dèrèng cucul
sawêg alênggah nuntên angrungu
kuda tuwan kang mungêl abêrik-bêrik
tan nyana paduka nusul
dene botên acêcolok

lah suwawi pukulun
gya kinanthi astane wong agung
maras-maras nolih mring Umarmayèki
Umarmaya kêjèpipun
inggih tinurut kemawon

praptèng made mas lungguh
Sang Jayèngmurti têka anurut
sampun sami dènnya atata alinggih
Dèwi Kelaswara matur
dèn eca paduka lunggoh

kawula arsa cucul
angêjèpi mring pawonganipun
kinon samisêsaos wau sang dèwi
angiwa gènira cucul
wong agung sasmita alon

kêpriye tingkah ingsun
dene mungsuh bêciki maring sun
Umarmaya kudanya cinancang têbih
marêpêki alon matur
botên kenging winiraos

inggih sampun kabutuh
tan wontên akal amung anurut
pintên banggi lêwih karsane Hyang Widhi
sang rêtna ing sêmunipun
botên nêdya damêl awon

watawis lamun tuhu
inggih wikana ing karsanipun
tuwan pasrah sampun walanggalih gusti
kasaru prapta sang ayu
lawan pêpundhutan miyos

datan mawi rasukan sang dèwi
busana prang lorod
pan katawis cahya pamulune
tuhu lamun musthikaning èstri
sêmbada rêspati
salêlewanipun

Jayèngmurti ningali sang putri
ana kang karaos
pukirane akathah èmpêre
nginggil tênggak Rêtna Muninggarim
grana pipi lathi
alis miwah bathuk

karna pêpilingan sampun nunggil
tuwin ing gêgithok
gène pantês ing rema tan pae
mung kaote putri Kaelani
baranyak tan wigih
Kelaswara patut

jêtmikantêng Rêtna Muninggarim
ruruh tan wêwaon
Kelaswarasami baranyake
lawan Kusuma Sudarawrêti
putri Parangakik
kêmbar solahipun

samya dhêdhaharan ambêng nunggil
sawusnya linorod
Umarmaya anadhah sarênge
lurah putri inuman kang prapti
sang putri nglarihi
tinampan wong agung

mundur inuman salin-sumalin
ingkang raos-raos
sampun ayêm kang tamu manahe
animbali Ban Sumbita prapti
dèn parêk ta bibi
ngarsane wong agung

kula punika matur sayêkti
ing tuwan tan linyok
gih pun êmban punika impèni
lêt sadalu kawula pribadi
supêna ing latri
rumiyin pun biyung

mara matura biyung dèn aris
Sumbita wotsinom
duk paduka mangkat pangluruge
saking Yujana wontên ing margi
katingal ing ngriki
kabanjiran marus

rayi tuwan jêng gusti sang putri
murca sing kadhaton
abdi tuwan angulati kabèh
wontên kang marah gène sang putri
puniku lininting
jro pudhak gènipun

pudhak kentir mring hèrnawa gêtih
nuntên wontên alok
saking wuri arame gègère
tungguling mungsuh inggih kang prapti
nuntên kula nolih
paduka kang rawuh

sabusana tuwan botên salin
sadaya pan wutoh
apan inggih punika kudane
kêkambile inggih botên salin
pudhak ingkang kentir
paduka tut pungkur

kuda tuwan anêngah anglangi
kang sêkar ginayoh
nuntên tuwan sangkêlit pudhake
nuntên wangsul pudhak sampun kêni
kula nuntên tangi
makatên pukulun

mèsêm wong agung miyarsa eling
Kelaswara alon
pan kawula inggih ngaturake
ing supêna kawula pribadi
jroning taman ngriki
katingal pukulun

riris lintang kawula pêndhêti
inggih sarwi lunggoh
nuntên wulan kumabruk tibane
tibèng pangkon kula êmban nuli
kawula pêndhêti
lintang kula kandhut

sarwi mèsêm putri Kaelani
aturipun alon
dhuh pukulun paran wahanane
kula nuwun ing Paduka Amir
atur pati urip
jarwakna pukulun

angandika Menak Jayèngmurti
puniku pan abot
gih sang putri pan angèl beyane
lamun ora labuh lara pati
tan bisa jarwani
supênamu iku

Kelaswara ature angungkih
sampun walangatos
gya wong agung alon andikane
têgêse wau ingkang kaèksi
praptaningsun iki
maringakên wahyu

wêwadhahe pan agama sukci
Sêlama samêngko
Kelaswara sandika ature
gya winulang sahadat wus bangkit
nurut rajaputri
buwang prajanipun

lan anêdya mungkir mring rama ji
lamun wus kalakon
lawan sira nimas besuk têmbe
wahanane ngandhut lintang nênggih
putranira benjing
jalu tur binagus

tanpa tandhing prawira ing jurit
siniwi pra katong
nuksmèng wulan purnama citrane
Kelaswara têdhak angabêkti
dhuh panutan mami
èstua pukulun

wontên parêkan matur wotsari
pukulun ing pojok
inggih banon ingkang kidul kilèn
wontên èsthi lawan ingkang nitih
kados sangêt arip
ingkang nunggang turu

pan kêkalih samya jrum kang èsthi
gya parêkan kinon
pariksanên wong ngêndi tuture
sigra mêsat cèthi praptèng jawi
anguwuh bok cèthi
ingkang ngantuk wungu

tinakonan andika wong pundi
sauripun alon
ya wong bingung sun iki têgêse
duk ampuhan nêngahi wong jurit
tan wruh prênah mami
anut gajah ingsun

dene balaningsun pisah sami
ingsun iki katong
kadang ingsun ingkang siji kiye
Raja Arjan ariningsun iki
Baritma ri mami
nunggal padha bingung

cèthi wangsul prapta awotsari
pukulun pan katong
bala Arab punika kalihe
samya bingung duk wau ing jurit
Raja Arjan nênggih
satunggal ranipun

Raja Baritma ingkang satunggil
sang dyah matur alon
bala tuwan kalantur marene
timbalana gustine nèng ngriki
saksana wus prapti
ratu kalihipun

cinarita wong agung wus kawin
lawan sang lir sinom
Umarmaya dadya pangulune
Raja Arjan saksine satunggil
Raja Baritmani
jangkêp kalihipun

lajêng among asmara ing latri
langkung sih karongronpan sadalu anutug karsane
nulya enjing wadya Kaelani
Sang Kelanjajali
têngara gumuruh

wadya Ngarab winangsit miyosi
Baritma kang kinon
yèn wong agung wus prênah ênggène
mijil barise kang para aji
têpung kadi nguni
balabar kumêndhung

wadya Kelan wadya ing Mêdayin
barise wus miyos
samya nganti baris ing kaputrèn
taman lulut dhêdhêt tan miyosi
ana paran iki
sang putri tan mêtu

baris Arab saking doh kaèksi
kang siniwèng katong
Arya Parangteja sêsilihe
Rajèng Kelan ngandikèng apatih
paran nini putri
mundur nora mêtu

Patih Gajahbihêr tur sêmbah karuna
pukulun sri bupati
kawula miyarsa
kalêcit botên eca
kang kalênthing wadhah masin
kêcing gêgubras
tinja awor kasturi

pun Kalana Surayèng Jagad sumbaga
wontên ing tamansari
sampun apêpanggya
lawan putri paduka
apan sampun akaron sih
sapêjah gêsang
janji kalawan laki

praptanipun Kalana Surayèng Jagad
inggih dipun aturi
dhatêng putri tuwan
mila prapta ing taman
SangPrabu Kelanjajali
duk amiyarsa
karna kadi sinêbit

jajanira kadya bêl mêdal dahana
sigra mundhut turanggi
gya nitih sang nata
kawot kapraboning prang
sinabêt kang sikil wajik
turôngga ngithar
maring ing tamansari

wong Mêdayin tan ana miyarsa warta
ana apa ta iki
sang prabu ing Kelan
krodha nandêr mring taman
bêdhol baris Pusêr Bumi
mingêr mring taman
kadya robing jaladri

baris Kelan kumarêtêg maring taman
mung baris ing Mêdayin
anggênggêr kewala
bingung kewuhan ing tyas
Sang Raja Kelanjajali
wus praptèng taman
têdhak saking turanggi

manjing prapta ing kori kang kaping sapta
kuncinira kang kori
anguwuh sêsumbar
payo Arab mêtua
solahmu kang nora bêcik
talutuhing rat
kene payo ajurit

amiyarsa bubar cèthi pawongannya
prajurit para putri
kawan atus samya
siyaga ing ayuda
baris pêndhêm tamansari
wau Marmaya
matur atur udani

rama tuwan sêsumbar nèng jawi lawang
Kalana Jayèngmurti
alon angandika
yayi dèwi kaya pa
ramanira sri bupati
pan iki prapta
paran karsaning gusti

matur nêmbah Rêtna Dèwi Kelaswara
kula ngatas ing kardi
yèn paduka lilah
aprang kalih pun bapa
nadyan wong tuwa jêr munkir
agama tuwan
yêkti kula pêjahi

angandika Wong Agung Surayèng Jagad
sun dhewe kang ngawaki
amung lilanana
wantu wong bôndayuda
mênawa kabrangas dadi
paran ing karsa
apan wong rêbut pati

kaya apa yayi karsanira mangkya
sang rêtna angabêkti
dhumatêng kang raka
matur Ni Kelaswara
sumôngga ing asta kalih
tuwan dhèndhènga
kula botên praduli

apan sami suwitèng hyang sowang-sowang
sigra Sang Jayèngmurti
angrasuk busana
kapraboning ayuda
mijil sampun praptèng kori
nulya binuka
mring Sang Surayèng Bumi

kori mênga sigra narik pêdhangira
Prabu Kelanjajali
sarwi asru mojar
patimu Jayèngrana
lumarap pêdhangirèki
gya binarêngan
cinandhak astanèki

pan pinidih sang nata pêdhange tiba
cinandhak sri bupati
ikêt pinggangira
jinunjung wus dèn angkat
nèng asta tininggil-tinggil
alon ngandika
Wong Agung Jayèngmurti

paran karsa paduka sri naranata
angling Kelanjajali
angur uripana
prandene putriningwang
uwis sira karya rabi
sakarsanira
anut ing siyang latri

sinèlèhkên ing siti Sang Rajèng Kelan
sigra Sang Jayèngmurti
nêmbah ngaras pada
rinangkul kang lungayan
adhuh anak ingsun gusti
lilah pun bapa
rêngkuhên Kaelani

putra matur paduka salin agama
kang rama anuruti
sahadat wus bisa
sigra nganthi kang putra
binêka mring tamansari
wau kang kang mulatNi Dèwi Joharmanilurah putri sira Dèwi Ambarsirat
lan Dèwi Joharmani
lumajêng tur priksa
mring Dèwi Kelaswara
rama paduka sang aji
sampun kasoran
nungkul ing Jayèngmurti

pan punika ing mangke kêkanthèn asta
sami manjing mariki
sigra dènnya têdhak
Ni Dèwi Kelaswara
kapêthuk sigra ngabêkti
suka kang rama
wus prapta tata linggih

prapta Patih Gajahbihêr ingandikan
Sang Prabu Kaelani
alon pêparentah
hèh patih wadyaningwang
para ratu pra dipati
tuwin satriya
asalina agami

sigra nêmbah Gajahbihêr praptèng jaba
sadaya dèn timbali
sampun dhinawuhan
kabèh salin agama
sarengat Nabi Ibrahim
kang luwih mulya
suci agama manis

ya ta matur Menak Jayèngmurti
mring kang rama sang prabu ing Kelan
raka paduka ing mangke
Sang Aprabu Mêdayun
inggih tuwan ecani kapti
dimèn têntrêm ing driya
bilih katalanjur
katut ing ature Bêstak
têmah inggih musakat sabèng wanadri
mila pinalimarma

anauri Sang Kelanjajali
lêwih bêcik ingsun angimpuka
Nusirwan amrih ayême
kunêng malih winuwus
sakathahe bala Nata Mir
kinon sami wangsula
mring pakuwonipun
amung urunan kewala
ingkang sami asaos mring tamansari
amung para apatya

kunêng ingkang kawuwusa malih
pasanggrahan ing Maliobara
enjing siniwèng cèthine
pawongan atap ngayun
ingkang rayi wus dèn timbali
putri adi Karsinah
prapta awotsantun
miwah Rajaputri Cina
sampun munggèng ngarsane Sudarawrêti
aglar parêkanira

angandika putri Parangakik
yayi Dèwi Karsinah tutura
ing paprangan pawartane
sor ungguling prang pupuh
matur nêmbah sang rajaputri
kasoran tan kasoran
unggul botên unggul
mung paduka katiwasan
para ratu laire unggul ing jurit
nanging paduka tiwas

digdayane putri Kaelani
Kelaswara tuhu môndraguna
kasoran ngêpak unggule
tuna daganganipun
ing laire bathi ing batin
têtêlasane uga
lair batin ngukup
prawirane Kelaswara
gêgitike lumayu anggitik alis
gêlaripun utama

botên wontên putri soring langit
kagunane kadi Kelaswara
arapêt sêsambungane
rapêt kêkêt apatut
panutupe mêpêt apipit
apatitis atatas
ngiras pantêsipun
ulah pikir ulah aprang
kula eram kangbok putriKaelani
gêlar wangun ngapinjal

salamine atêmpuh kang jurit
dèrèng wontên unggule wadya Rab
amanggung kasoran bae
singa magut kapikut
singa mangsah susah pinanggih
rinujahakên kuda
nuju manggih unggul
putra paduka ing Selan
pun Pingardi ambanting putri prajurit
pun Dèwi Ambarsirat

Kelaswara nuntên angawaki
rayi paduka Sang Rajèng Selan
Lamdahur sor titih prange
anulya na têtulung
raka tuwan Natèng Kohkarib
kasoran pan kasrakat
Kelaswara wuru
amung kang dèn undhamana
kang tinantang raka Paduka Jêng Amir
kang anggung sinumbaran

mubêng nèng papan sora dènnya ngling
sêsumbare mring raka paduka
ciya-ciya pamuwuse
nuntên ki lurah magut
kang dipati ing Guritwêsi
maras nulya tut wuntat
nèng kuda ambuntut
Kelaswara duk tumingal
yèn wong agung ingkang miyosi ngajurit
matak môntra wikrama

darbe tali sarambut gêngnèki
askardiyu ingkang tinangsulan
datan kawruhan ing akèh
akirab remanipun
rajaputri ing Kaelani
gumaludhug ngawiyat
asêngara limut
prahara gora ruara
pêtêng dhêdhêt gêtêr-patêr gêgêtêri
lesus mêsês sar-saran

baskara tidhêm awêtu riris
riwut siwat-siwut awurahan
kadi pinusus gègère
bingung pating bilulung
bubar kuwur ingkang abaris
kêkês gêgaman gigal
saking tanganipun
kuda pun askarduwijan
pan tinuntun tali sarambut wus prapti
manjing sajroning taman

pan siniku praptaning turanggi
wus sinikêp kalawan kang nunggang
kabandhang senapatine
rame prang taman lulut
gêlar rukêt asilih-ungkih
wong agung pan kasoran
binônda ing sampur
binalênggu ing paprêman
enjingipun nuntên Kelaswara ngalih
amukul nagri Kelan

salin babah rame kang ajurit
mila bingung buh mungsuh buh rowang
wong Arab mingêr barise
wadyèng Kelan gumuruh
taman lulut pinurwèng jurit
Rajèng Kelan kasoran
samana anuju
abêr ngasmara dilaga
mungsuh putri nungkul Sri Kelanjajali
sampun amor ing taman

pan kapiran baris ing Mêdayin
mingak-minguk ngulo ngetan ora
nora ngidul nora ngalèr
anggênggêr barisipun
enak-enuk ing tamansari
inggih pun Kelaswara
ngantuk nêmu gênuk
gênuk mas isi sêsotya
lan jumêrut jumantên nila widuri
kang duwe Kelaswara

sing wêgige putri Kaelani
ya ta wau Sang Rêtna Sudara
duk miyarsa ing ature
ingkang rayi puniku
ing Karsinah Sirtupelèli
tingkahe Kelaswara
ing payudanipun
sumung sumuking wadana
sru kagagas watara wêtuning runtik
silak uladi muka

sru kumitir talingane kalih
anggigit lathi kêcoh ludira
kadya siram karingête
kêndhitipun marucutrontog rantas arontang-ranting
pratôndha sangêt duka
netrane kumukus
hèh nanti mar Kelaswara
bêcik têmên ayu têmên angêngêrik
bêra begal anguntal

asru krodha putri Parangakik
langar têmên putrine wong Kelan
nêmu pèk dudu duwèke
baya nora rahayu
para putri ngisoring langit
amung Si Kelaswara
gumampang-gumampung
mamak ladak ngidak-idak
ngorakakên putrine wong Parangakik
bumi lah nora talah

Kelaswara apa balung wêsi
balung waja otot rante kawat
têmbaga tawa kulite
budhêg bêdhat sagunung
tambung laku kapati-pati
nora akulak warta
yèn ana ngêndhukur
kang kasongan ing awiyat
kang sinôngga ing bumi kang dèn idêri
sajêmbare samodra

ana isine putri sawiji
nagri Parangakik ana mungal
ing jagad anglela dhewe
kumandhang dhuwur mêndhung
apêparab Sudarawrêti
kalok ing pramudita
gumawang ngênguwung
wus kasub kaonang-onang
môndraguna wirutama ing ajurit
prakosa widigdaya

nora katon uwong katon pitik
lagi tumurun kalêbu toya
Si Sudarawrêti kiye
putri Cina tumungkul
duk miyarsa waspa drês mijil
ketang nutuh salira
lupute amuput
putrine Sang Rajèng Kelan
masang wuwu wungwungan iwak marani
nusung badhère kêna

matur nêmbah Sirtupelaèli
dhuh kakangbok punapa dinukan
bok inggih têka kajênge
môngsa dadak pukulun
ngasorêna paduka inggih
nanging Rêtna Sudara
mila sangêt nêpsu
wêlas mring kang rayi Cina
raya-raya wêkasan kari ing kardi
lan Dèwi Kelaswara

mung punika kagagas ing galih
Rêtna Sudara kadya nuwêka
wong satus sadina bae
kang tanpa dosanipun
ingkang rayi gung ngarih-arih
putri adi Karsinah
ingkang ngêlus-êlus
miwah rajaputri Cina
pan ingarih maring Sirtupelaèli
hèh yayi Adaninggar

sarèhêna nalanira yayi
amupusa iya pirabara
wong anyêngkêr dhingin pinèt
anggêpên wong bêbruwun
rajaputri ing Kaelani
iya môngsa ngalahna
kang wus lawas iku
anyawèni sok sabara
narimaa lawas enggale pinanggih
yayi subratanira

wusnya dalu bubar kang apikir
putri Cina tan bisa ngandika
sêrêt asalit uwange
sadangunira nêpsu
ingkang raka Sudarawrêti
lawan putri Karsinah
tan nambungi wuwus
pijêr tumungkul kewala
darodosan waspane tan pêgat mijil
praptane pasanggrahan

nibèng kasur angêkêp gêguling
sakalangkung uyang kang sarira
dhasar agêdhe nêpsune
tan ana dharat ketung
supe maring kang raka kalih
Parangakik Karsinah
kalingan ing nêpsu
murub kadya binaranangKelaswara kang tansah katon ing galih
kapusthi ing wardaya

kudanira kinambilan aglis
kapraboning aprang wus sinandhang
kawot ing turôngga kabèh
anyilib sêdyanipun
wus ambêke wong Cina êdir
môngsa sun dhèngkèlana
mocok murdanipun
têdhak datan tur uninga
mring kang raka Karsinah ing Parangakik
gènira lampah dhustha

nitih kuda ngithar rajaputri
maring taman lulut sêdyanira
pukul sadasa angkate
saking pakuwonipun
êlêt wana tuwa sakêdhik
buron malang tinunjang
milar mingêr nguwuh
putri Cina abalia
ingkang mêrak nyêngungong lèr wetan muni
kadya mangsit wangsula

sawêr naga angadhangi margi
balêgdaba warak wuru nêrak
lir mangkana pangèsthine
putri Cina ywa laju
abot putri ing Kaelani
Kelaswara prawira
pan lagi jinurung
darajat kaprajuritan
ingkang naga tinunjang kidak kang pêthit
kumêlasar anasar

kèndêl pakuwon ing Maledari
tan adangu lajêng lampahira
ing taman lulut praptane
ing wanci têngah dalu
Adaninggar lajêng ngidêri
sawêwêngkoning taman
masang sirêpipun
sariranira sang rêtna
dadi gêni ing nala kalangkung runtik
nanging sudira wuta

dhêdhêp sirêp rêp-rêp tamansari
wong akêthèn tan ana sabawa
kênèng pangaribawane
kang adoh tamansantun
pakuwone kang pra dipati
gumêrah swaranira
kang urut bata gung
jawi bata jroning bata
miwah kori tan ana walang ngalisik
umanjing putri Cina

sirêp kabèh kang rumêksèng kori
anggêlasah kunci korinira
winatukan mênga dhewe
lajêng lan kudanipun
sabên kori dipun watuki
prapta kori ping sapta
têdhake sang ayu
kilène kori kang kiwa
turanggane cinandhak wit nagasari
lajêng mring gêdhong têngah

nèng paningrat cèthi para putri
pawongane wus sirêp sadaya
rêbah saênggon-ênggone
ya ta wau wong agung
luwar saking gènnya mong rêsmi
asare sakalihan
sakeca amujung
jêjêt sang rêtna juwita
sarwi nyangking gandhewa lawan jêmparing
pêdhang lêntring curiga

ngangsêg-angsêg napase sang putri
dènnya sampun cêlak pasarean
dèrèng pinênthang langkape
tumindak malih maju
mirèkakên pawongan kêmit
langse jawi piniyak
kang saos ing ngriku
inya babu lawan êmban
lan pawongan kênya kang dèrèng birai
sami sirêp balasah

kantun tigang sap winiyak malih
panggenane saosan dhaharan
lawan inuman sakèhe
putri Cina andulu
kang inuman gêlas sumandhing
sangêt uyang kasatan
cinandhak dèn inum
miyak langsene wêkasan
pan katingal tunggil ulês kang aguling
lir lintang mor ing wulan

têbah jaja sumaput apipit
nalanira sêsak ing dêduka
kadya ingobar driyane
tumindak malih maju
binarengkal sinêndhal aglis
uwal kang rêrangkulan
katon cahyanipun
Kelaswara kadi lintang
mor ing wulan angling ing tyas rajaputri
ayu Si Kelaswara

angungkuli si dirujit iki
para putri sangisoring wiyat
cacade têka nêmu pèk
putri Cina pan mangu
ngunandika bêcik ko iki
tyase aja alaa
eman têmên lampus
yèn sira aja kêthaha
pasthi suwe ngulati kaya sirèki
si pidhir Kelaswara

sinawang kalih ingkang aguling
lah adene wong lanange iya
têka dadak ngatut bae
tinubruk têka ambruk
ngènèl putri ing Kaelani
dangu Sang Putri Cina
mitênggêngên jêtung
sigra cancut pêkak madya
Kelaswara sinêndhal sukune kering
kagyat ana kumlebat

Kelaswara sakêdhap ningali
marang ingkang nyêndhal saklebatan
wêruh yèn dudu bature
graita lamun pandung
dhasar putri wantêr ing jurit
dèrèng kongsi siyaga
mêdal kalih pinjung
adandan sarwi lumampah
kuthetheran pêdhang liniga cinangking
hèh maling antènana

payo angrok bôndawala pati
wong ing ngêndi maling liwat mamak
nora kulak pangrungune
adol warta sirèku
lamun putri ing Kaelani
Kelaswara prawira
widigdaya têguh
aja ngoncati hèh dhustha
putri Cina asugal dènnya nauri
ing kene Kelaswara

duk miyarsa prênahe dènnya ngling
tinarajang kalingan jêmbangan
kadhupak ing pancolote
jêmbangan gêdhah sumyur
Kelaswara asru dènnya ngling
maling ngêndi ngakua
pagene lumayu
anauri Adaninggar
aja ganas pan ingsun ora ngoncati
Kelaswara gya nrajang

asru mêdhang putri Cina tangkis
anulya samya pêdhang-pinêdhang
adangu ukêl panduke
rame rok pêdhang caruk
angakua aranmu maling
sira tambuh maring wang
Adaninggar ingsun
putri adi saking Cina
Kelaswara angling lagane sirèki
putri kang lêwih gila

Kelaswara astanira kering
ambênêrkên maring gêlungira
durung tata sasuwene
saking kaburu nêpsu
asta têngên mêdhang anitir
kang kiwa anggung nyandhak
gêlung lawan pinjung
mung asta têngên kang aprang
asta kiwa gujêngi gêlung lan tapih
sadangune mangkana

tangkis-tinangkis pêdhange sami
drêg-udrêgan uthik ukêl pêdhang
prawira samya rikate
sami prakosanipun
sami wantêr awase sami
mung kari putri Cina
wus siyaga dangu
Kelaswara dèrèng dandan
parandene tan asor dènira jurit
tuhu putri digdaya

si balêdhos juris tan wruh isin
têtampikan têka sae gêsang
dêlap urip sira mènthèl
eman rupamu ayu
mung cacade jalêbud bêngis
mêsum bêtah ing wirang
dharusul anjêmbrung
lamun putrine wong Kelan
nglakonana kaya sira nora sudi
pira laraning pêjah

têka imul putri apa iki
ingsun pratela pratingkahira
si tampikan tanpa gawe
ngawula bakal maru
acêcaya sira duk myarsi
putri Cina amêdhang
asru muwung-muwung
tinadhahan sami pêdhang
sarêng rêmpu angling putri Kaelani
tan arsa mundur ing prang

sira bêlis unggula jêr wis siyaga
ingsun mêntas aguling
pantês kasorana
jêr misih kuthetheran
lamun putri Kaelani
môngsa arêpa
mungsuh wong durung rakit

anauri sira Rajaputri Cina
dandana dijêjuwing
ya age muliha
aja suwe kewala
sigra Kelaswara manjing
nulya siyaga
kapraboning ajurit

sigra mêdal ing gènira Adaninggar
payo nya iki bindi
parise masanga
dèn aris aprang gada
putri Cina ngadêg aglis
nampani gada
gada-ginada gênti

mubal gêni parise katiban gada
gantya rame rok ungkih
dangu main gada
tan ana kang kasoran
angling putri Kaelani
si bêrangadhak
têka angarah pati

laku cidra pratingkahe si urakan
yèn putri kangsayêkti
lamun arsa aprang
nganggo nonjok panantang
ambungên tanganirèki
lah mambu apa
si amis si ditampik

apa arsa milu kaya Kelaswara
putri ing Kaelani
karia prayoga
prawira kasêmbadan
kari pantês kari laris
kari dipêksa
kari sêdhêp prak ati

kari manis gandês luwês kaduluran
môngsa kaya sirèki
putri ngadhag-adhag
ana pinggir dêdalan
padha ewa kang ningali
ariyak mutah
umbêl-umbêl si juris

sapolahmu kithal ora kabênêran
ulah prang ulah pikir
numbuk nasak-nasak
bêlasak karosakan
endah trahing ratu bintit
buntêt ambantat
kucir akocar-kacir

môngsa dadak nimbangana Kelaswara
Rêtna Suradiwati
baranyak kacagak
ladak nora cak-êcak
putri Cina duk miyarsi
lara karuna
Kelaswara dijuwing

sumakeyan putri ayu pinarbutan
mring sagung kang para ji
aja amêmanas
payu têka payua
tibane patimu iki
asru anggada
jumêbrèt tibèng tangkis

dangu sayah gènira panah-pinanah
gada tan migunani
sarêng buwang gada
rukêt jambak-jinambak
ulêng mubêng salin ungkih
uwal kasingsal
gapyuk sarêng nêkani

sumyur ingkang jêmbangan gêdhah suh sirna
dangu ramening jurit
pêthetan bêlasah
bosah-basih katrajang
kang aprang udrêg mangungkih
sêndhal-sinêndhal
marucut salin uncit

Kelaswara mênthang langkap binarêngan
putri Cina jêmparing
sarêng pêcatira
panahe Kelaswara
cinandhak ing asta kering
pinutung nulya
tikêl binuwang siti

jêmparinge putri Cina wus cinandhak
mring putri Kaelani
munggèng asta kiwa
tinikêl-tikêl nulya
gya binuwang tiba têbih
lancaran panah
samya digdaya kalih

dangu sayah gènira panah-pinanah
tan ana migunani
samya sèlèh panah
angabên kasantikan
wus dangu arukêt malih
candhak-cinandhak
junjung tarik-tinarik

Kelaswara sor titih yèn rêrukêtan
kantun agêng ainggil
inggil putri Cina
Kelaswara pidêksa
nanging kaduk wantêr ati
jêngkang-jinêngkang
langkung ramening jurit

Kelaswara sinabêt talikêm tular
sumêlèt ingkang kêni
walikate kiwa
jumbul pêdhês karasa
pinindho talingan kêni
mumêt sang rêtna
krodha sru dènira ngling

jêrku apa putri ala prangmu cidra
nganggo gêgaman eblis
iya antènana
sun mulih mèt gêgaman
Adaninggar anauri
amêdhatia
sêbit ingsun antèni

Kelaswara sapraptaning pasarean
mring ulonira aglis
panahe kang raka
Wong Agung Kakungingrat
têturunan saking nabi
lêluhurira
Jêng Nabi Iskak nguni

duk pinanggih wontên salêbêting taman
sarêng lawan turanggi
gih pun kalisahak
lawan kapraboning pranggêgaman kabèh mêpêki
panah punika
iya ingkang kinardi

numpês ingkang raksasa diyu danawa
ditya kalawan uwil
anèng ing Jabalkap
dene panah punika
wus karanggèh nulya mijil
praptaning jaba
nudingi asru angling

payo bungkêr tadhahana panah ingwang
aja na nguciwani
kêrèt mênthang langkap
tajêm ingarah-arah
lumêpas ingkang jêmparing
gêbyaring wulan
padhange amarêngi

pan kacundhuk jajane putri ing Cina
nginggiling susu kering
anrus ing walikat
niba Sang Putri Cina
guladrahan anèng siti
asambat-sambat
kangbok Sudarawrêti

tulungana kakangbok kula palastra
wontên ing tamansari
kangbok tulungana
rêbutên jisim kula
gawanên mring Paragakik
nuwun apura
kangbok Sudarawrêti

dene kula aprang tan atur uninga
dhatêng paduka inggih
mangke manggih papa
mimikan ing paduka
sarêng orêg ingkang wukir
lindhu prakêmpa
gêtêr-patêr nêkani

Kelaswara anjêtung ngadhêp kewala
ngungun wêlas ing galih
riris wêtu gêlap
kilat thathit liwêran
kadi tangise kang langit
bela karuna
apan kadya mas kentir

galangsaran putri Cina kawlasasih
mara Kelaswara
pêdhangên jurên wak mami
aja andêdawa lara

sambat-sambat kangbok Sirtupelaèli
ingsun tulungana
prang lan putri Kaelani
jupukên kunarpaningwang

aturêna mring kangbok Sudarawrêti
dimène ginawa
maring bumi Parangakik
candhinên bongên ing kana

mèh sumaput tingale sang rajaputri
rama ji wartakna
putrinira angêmasi
ibu kawula mit pêjah

salin cipta katon putri Parangakik
jêmparing nèng jaja
kang anrus walikat kering
ewuh lamun pinêcata

dhuh kakangbok Rajaputri Parangakik
dulunên kawula
juputên jêmparing iki
kang tumancêp anèng jaja

pan winatak sahadatira sang putri
wuruke kang raka
Rajaputri Parangakik
kalimah kalih tan gothang

pan sumêbut jêmparing ingkang umanjing
malêsat umêsat
sumêmbur kang rah nututi
sumirat ludira pêthak

Kelaswara wuwuh wêlas waspa mijil
lawan maras-maras
dukane Sudarawrêti
lawan Sang Putri Karsinah

ya ta wau Wong Agung Surayèng Bumi
wungu dènnya nendra
kang rayi datan kaèksi
wontên parêkan satunggal

angawruhi solahe gustinirèki
dene prang lan dhustha
andulu angintip-intip
nanging agiris tumingal

dadya wangsul maring gène dagan malih
tan atuk tumingal
dulu solahing ajurit
wong agung alon ngandika

ana ngêndi gustinira yayi dèwi
parêkan tur sêmbah
punika wontên ing jawi
aprang lawan duratmaka

sampun dangu wontên satêpining kori
kumêpyur tyasira
wau kalane miyarsi
Wong Agung Surayèng Jagat

sigra mijil jêmparing arsa cinangking
dinulu tan ana
narka ginawa kang rayi
maling saking ngêndi baya

praptèng jawi katingal sang rajaputri
atunggu mungsuhnya
gumuling ana ing siti
kang wêntis kèsisan sinjang

kasorotan dening gêbyare kang sasi
tuwin kang wadana
kadya kêncana sinangling
Kelaswara duk tumingal

mring kang raka mingsêr dènira alinggih
kathah aturira
lawan kathah kang kaèksi
tabêt rêrêmpon gêgaman

lawan pêpêthetan sami bosah-basih
tilas ramening prang
jêmbangan gêdhah sirnanting
angungun Sang Kakungingrat

eram saking tilas ramening ajurit
maksih ngantak-antak
Adaninggar durung mati
animbali Umarmaya

pan wong agung ketang wêlase tan sipi
putrane narendra
angluwihi para aji
sinêmbah samining raja

sugih brana wibawa angrèh upêti
mangke anèng paran
kongsul pratingkahirèki
nêmu pati siya-siya

gya sinundhang mring Wong Agung Jayèngmurti
Rêtna Adaninggar
pêgat-pêgat matur aris
wong agung paringa toya

lan wontêna pangèstu antarèng pati
sampun ngantak-antak
pan kawula sampun manjing
dhatêng kakangbok Sudara

wus winulang dhatêngkangbok Parangakik
ing agama mulya
sarengat Nabi Ibrahim
agama ingkang minulya

Kelaswara prapta gènnya ngambil warih
saconthang mutyara
inginumakên tumuli
wusnya nginum putri Cina

narik napas Adaninggar angêmasi
Umarmaya prapta
kang badhe angusadani
sang rêtna sampun palastha

langkung ngungun wong agung kang waspa mijil
miwah Umarmaya
eram dene rahnya putih
Umarmaya aturira

dhuh pukulun paran ing karsa puniki
saru loking jana
sedane sang rajaputri
yèn maksiha anèng taman

botên wande yèn anggêpok ing wêwadi
lamine rinêksa
ing mangke pan sônggarunggi
kacênthok ing panggraita

sapakantuk sakenginge nêkiyari
yèn wontên ing taman
mendah putri Parangakik
lawan Sang Putri Karsinah

pasthi duka dhatêng putri Kaelani
sayêkti dèn langgar
Kelaswara dèn pêjahi
sanadyan inggih runtika

botên dosa inggih nêkiyari budi
pan amrih raharja
sampun kongsi dadi pati
wong agung nurut kewala

Umarmaya nimbali ratu kêkalih
Baritma lan Arjan
ingkang kinon ngusung sami
kunarpane putri Cina

pinrênahkên pakuwon Mêdayin jawi
nulya byar raina
Umarmaya lajêng maring
pakuwon Mariobara

botên marak ing Dèwi Sudarawrêti
mung putri Karsinah
RêtnaSirtupelaèli
winartanan sarwi liwat

lajêng marak ing raka Sudarawrêti
Sang Putri Karsinah
umatur saha wotsari
wau pun kakang Marmaya

awêwarta kang Dipati Guritwêsi
saking kêkesahan
jawi pakuwon Mêdayin
wontên kunarpa wanodya

inggih rayi paduka sang rajaputri
yayi Adaninggar
tyas kawula kêtir-kêtir
sadalu manah truh uyang

yèn mêngkono sira padha lawan ingsun
sawêngi asênig-sênig
ana apa ing tyas ingsun
Sumbita mênyanga aglis
mring Tarulaya pakuwon

yayi dèwi timbalana dèn agupuh
Sumbita tur sêmbah mijil
ya ta gênti kang winuwus
pakuwon Natèng Mêdayin
opyak lamun ana layon

pinariksa putri Cina layonipun
katur mring Rajèng Mêdayin
sigra-sigra wêdalipun
Nusirwan samana prapti
anèng ulone kang layon

tiningalan èstu layone sang ayu
ing Cina Sang Rajaputri
nora samar sang aprabu
anjêlèh Natèng Mêdayin
nangis sarwi bêkah-bêkoh

sapa iki Patih Bêstak wataramu
tatu dèn iling-ilingi
labêtekang panah têrus
patih sigra awotsari
pantêse prasami wadon

pan katawis inggih ulêng tilasipun
kawula botên andugi
ingkang dados mêngsahipun
kawula ajrih mastani
kula nuwun môngsa borong

iya uwis apatih kaduga ingsun
iki karsaningsun patih
sun wadhahi kardha iku
kancana saosan mami
kyana patih awotsinom

yèn suwawi pinundhutakên pukulun
saosane kang para ji
ngandika malih sang prabu
môngsa padhaa ya patih
kalawan saosan ingong

lawan iya iku Bêstak karsaningsun
sun atêrakên pribadi
layone sang putri iku
laku cara wong agrami
namur tan nganggo kaprabon

wus pinêndhêt kardha kagungan sang prabu
têgêse kardha anênggih
apan tabêla yaiku
lumrah kaprah nora kari
saparane para katong

kang tabêla êmas bobote rong èwu
kagungan Rajèng Mêdayin
ingkang kaprah bobot nyèwu
wau ta sang rajaputri
binêkta maring pakuwon

ya tabêla ya bandhusa têgêsipun
mangkana sang rajaputri
pinanjingkên bandhusa wus
ngandika Rajèng Mêdayin
ya Bêstak sapungkur ingong

pan Si Irman Si Urmas lan Si Sêmakun
sumiliha kang siniwi
kabèh bala ing Mêdayun
ngiringa sebaa sami
maring Si Jayèngpalugon

yèn wong Menak atêtakon marang ingsun
mulih mring nagri Mêdayin
atilar putra têtêlu
sumiwi ing Jayèngmurti
sandika patih wotsinom

abusêkan kya patih dandan pêpikul
Nusirwan pijêr prihatin
anggung jêtung ngadhuh-adhuh
gèdhèg-gèdhèg anyalumik
angiwa anggung anjoto

sangêt lamong yèn sampuna ratu agung
kunêng malih kang winarni
utusanira sang ayu
Rajaputri Parangakik
animbali sang lir sinom

putri Cina tinimbalan tan kapangguh
suwêng kesahipun wêngi
malah mangke dèrèng rawuh
Êmban Siwang Siwung aglis
mring pasanggrahan Mario

prapta nêmbah mring Sudarawrêti matur
pukulun sang rajaputri
rayi paduka ing dalu
kesahe lawan turanggi
tan mawi bala sawiyos

malah mangke rayi paduka tan rawuh
tan kantênan purugnèki
pan kawula arsa nusul
sabên tan liya mariki
sang rêtna brêbêl wêtu loh

wus kaduga ature kang rayi wau
Dèwi Sirtupelaèli
Karsinah Rêtna Rabingu
lamun pakuwon Mêdayin
ana kunarpa wong wadon

angandika Sudarawrêti rawat luh
yayi Sirtupelaèli
wus têtela pakaryèku
tiwase arinirèki
andhustha maring pakuwon

pakuwone iya Sang Rajèng Mêdayun
ana kunarpa pawèstri
sun iki arsa umagut
sapa ingkang amatèni
pasthi sun ukum ing kono

prajurit ing Cina dèn prayitnèng pupuh
Siwang Siwung nêmbah mijil
karuna urut dêlanggung
wau ta sang rajaputri
durmane angrêbut layon

langkung saking bramantya riwuting driya
Rêtna Sudarawrêti
gya nêmbang têngara
têtêgira sauran
gong bèri kêndhang saruni
muntab balabar
prajurit Parangakik

pra dipati dhomas bala nigang lêksa
prajurit Parangakik
mantri pitung lêksa
tur sami pêpilihan
kalih yuta winatawis
gunging gêgaman
kalawan patang kêthi

prajurite ingkang asikêp gêgaman
mantêp salawe kêthi
kagèt radèn putra
kang ibu atêngara
Rêtna Sirtupelaèli
matur tur sêmbah
kangbok paran puniki

inggih sintên kangbok kang paduka langgar
angling Sudarawrêti
arsa ngukum ingwang
maring Si Kelaswara
putrine wong Kaelani
yayi dosanya
matèni kadang mami

tambung laku mamak êdir Kelaswara
arêp ingsun patèni
alon aturira
Rajaputri Karsinah
kangbok bilih dèn kukuhi
dhatêng kang lanang
angling Sudarawrêti

nadyan silih mêngkonoa ingsun langgar
sira yayi sun tandhing
lan Si Kelaswara
bojone yèn tumandang
ingsun ingkang angêmbari
gumuyu latah
Ni Sirtupelaèli

cawêt gilig punika karsa paduka
kula miyarsa warti
inggih mêksih têbah
kangbok dintên kiyamat
ngandika Sudarawrêti
yayi sun karya
ing kiyamat pribadi

yèn suwawi kangbok sampun bêkta bala
kula sampeyan tandhing
lan pun Kelaswara
inggih sampun tinoya
ing dharat miwah jaladri
pranga gêgana
sagêndhinge ajurit

yayi aja gêgampang Si Kelaswara
sugih bala prajurit
putri ing Karsinah
wêruh sêmuning raka
ing sakêdhap anuruti
gya pêparentah
mring punggawanirèki

wolung kêthi prajuritira Karsinah
kathah kang pra dipati
mantri tigang lêksa
patang atus punggawa
anggênggêng baris mênuhi
wau kang prapta
prajurit Parangakik

Kyana Patih Cina lawan pra dipatya
sakapraboning jurit
patang kêthi ana
prajurit saking Cina
kyana patih dèn timbali
praptèng ngayunan
angling Sudarawrêti

sira patih ngêpunga sabalanira
pakuwon ing Mêdayin
ingsun maring taman
Patih Cina tur sêmbah
mêsat sawadya prajurit
bèri wurahan
kênthung kêndhang saruni

Rajaputri Parangakik lan Karsinah
ngrusak kaprabon jurit
sang dyah kalih samya
anapak jumantara
barise kang putri kalih
nunut kewala
mopo tan ngiring ajrih

AryaMaktal kalawan prabu ing Yunan
prasamya andhingini
manjing jroning taman
panggih lan Umarmaya
kakang paran polah iki
Rêtna Sudara
wuru riwut ing jurit

datan kêna sinayutan kurdanira
sampun ngirabkên baris
anggêcak mring taman
angukum Kelaswara
wong Cina dèn parentahi
kinon ngêpunga
pakuwon ing Mêdayin

Umarmaya mêcucu sarwi tumênga
kêthip-kêthip ngucêmil
alon wuwusira
adhuh ujarku apa
Umarmaya kontrang-kantring
lumêbêt gènnya
made kancana prapti

duk sêmana wong agung maksih pinarak
kalawan ingkang rayi
Dèwi Kelaswara
Ki Umarmaya prapta
gupuh-gupuh solahnèki
jaba na apa
Umarmaya turnèki

inggih rayi paduka kalih kang prapta
Ngalabani Yunani
tur uningèng tuwan
lamun mangke Sang Rêtna
Sudarawrêti dhatêngi
bramantyanira
sampun ngirabkên baris

prajurit ing Cina kinon anggêcaka
pakuwon ing Mêdayin
gih sampun kinêpang
dene ta rayi tuwan
badhe anggêcak mariki
angukumêna
putri ing Kaelani

inggih dipun rapu-rapu botên kêna
kurda yayah ambêsmi
ing jagad sadaya
wong agung duk miyarsa
sakarsane yayi dèwi
aja na ngampah
mundhak gêng nêpsunèki

dèn èndêlna dhasare putri wêlasan
warahên yayi kalih
aja na angampah
Kelaswara miyarsakumêpyur ing tyas wotsari
kula angatas
ing karsa tuwan inggih

gih punapa saajang-ajanging ajang
wong arêp dèn patèni
wong agung ngandika
abot sira tan kêlar
lawan andêdawa runtik
pan ingsun iya
nutut pan asrah pati

Kelaswara umatur yèn makatêna
kula inggih tut wuri
ngaturakên pêjah
wong agung angandika
hèh yayi wadyanirèki
parentahana
aja na kang nadhahi

ing pamuke wong Parangakik Karsinah
têka bubara sami
tuwin bala Kelan
Umarmaya matura
rama ji Kelanjajali
yèn ingkang putra
Sang Putri Parangakik

krodhanira ing patine Adaninggar
barise anêkani
duk imbal wacana
gègèr baris kang prapta
wong Karsinah Parangakik
angêpung taman
kinêpung tamansari

kawarnaa wau prajurit ing Cina
pakuwon ing Mêdayin
kang arsa ginêcak
kinêpung kering kanan
akathah wong ing Mêdayin
lawan wong Cina
prandene kêkês miris

apa arsa tinumpês mring Patih Cina
wadya gung ing Mêdayin
angantos parentah
nênggih kang linampahan
Rajaputri Parangakik
ngêpung kewala
wau ta kang winarni

rajaputri wadyane angêpung taman
bubar wong Kaelani
putri kalih prapta
niyup saking gêgana
wadya Rab mire anêbih
kang para nata
tan wontên marêpêki

Rêtna Dèwi Sudarawrêti parentah
bubrahên bata iki
padha jugrugana
dimèn kang duwe taman
mêngko mêtoni ing jurit
dimèn kiyamat
dhêku kang pra dipati

saksana sang putri sigra mênthang langkap
punggawa Parangakik
padha rasakêna
padha ta mopo sira
pra dipati aningali
lamun sang rêtna
duka mênthang jêmparing

gya tumandang amung kang ngajêng kewala
gumuruh kang prajurit
arame asurak
Umarmaya umpêtan
myang prajurit para putri
mire sadaya
wau sang putri kalih

sampun manjing saking kori kang kapisan
ingayap para putri
prajurit pawongan
wau kang anèng taman
Wong Agung Surayèng Bumi
lawan kang garwa
Sang Putri Kaelani

Kelaswara wus angangge sarwi pêthak
badhe ngêsrahkên pati
mring Rêtna Sudara
wong agung nulya mêdal
Kelaswara atut wuri
prajuritira
mulat prasami nangis

Joharmani Maniklungit Ambarsirat
ngiring wurining gusti
apan anèng marga
pating salênggruk samya
korine binuka aglis
praptaning jaba
Ni Sirtupelaèli

duk tumingal punika kangbok ki lurah
mêdal nungkul srah pati
dhatêng ing paduka
bêkta pun Kelaswara
ingkang ngangge sarwi putih
wingking punika
putri ing Kaelani

duk tumingal kêju sakala tyasira
mèsêm sajroning galih
guna Kelaswara
ing kasab lêmbut bisa
wus cêlak sang rajaputri
Sang Putri Kelan
lumayu angrungkêbi

ing padane sambat ngaturakên pêjah
Sang Putri Parangakik
anjêtung kewala
dangu-dangu sang rêtna
nulya angandika aris
uwis tangia
padha linggiha sami

putri Parangakik ngabêkti ing raka
lan Sirtupelaèli
ilang runtikira
Rêtna Dèwi Sudara
Ki Umarmaya gya prapti
lan Arya Maktal
lan prabu ing Yunani

ingaturan maring Dèwi Kelaswara
manjing jro tamansari
sami manjing taman
prapta atata lênggah
anèng babut prangwêdani
mèsi puspita
aglar pundhutan prapti

Umarmaya Arya Maktal Rajèng Yunan
Lamdaur Umarmadi
lawan Kewusnendar
wus samya ingandikan
prapta ing ngarsanira Mir
suka sadaya
sang anom mari runtik

matur putri ing Karsinah
mring raka Sudarawrêti
kakangbok pun Kelaswara
kêmbar lan paduka mirib
pidêksanipun sami
tuwin sami pantêsipun
amung kaot sarira
ngrompok putri Kaelani
pan paduka kuning anuksmèng kancana

lamun maibên paduka
nolih Sirtupelaèli
mring cèthine Kelaswara
nênggih ingkang para putri
bok dora awak mami
pan sira padha andulu
tur sêmbah Ambarsirat
lawan Dèwi Joharmani
inggih èstu anggèr ingkang pangandika

tan wontên gethang satuma
woh anèm sinigar sami
ling malih putri Karsinah
manawa cêcaya mami
angling Sudarawrêti
sapa maido sirèku
dadak susah anyambat
gènira ngupaya sêksi
ya ta mèsêm Kalana Surayèng Jagad

gumêrah parêkanira
gumujêng para narpati
nênêm kang munggèng ngayunan
ngandika Sudarawrêti
yayi ing Kaelani
milanipun sangêt nêpsu
yèku Si Adaninggar
wus anut agama mami
yèn luputa wajib sira angapura

tur sêmbah Ni Kelaswara
sumôngga ing asta kalih
yêktine lêpat kawula
botên nyana botên ngimpi
tigang jam gènnya jurit
tan wontên sêsambatipun
sampun tatu sakarat
sambate kadi gulamit
jro sakarat kang sinambat mung paduka

mila agêtun kawula
jêtung sarwi angadhêpi
pananjake putri Cina
sambat bu rama ping kalih
nuntên sêsambat malih
amung paduka pukulun
mila ngungun kawula
wontêna sagêd nguripi
botên ketang upah-upah kalih yuta

yèn kawula kadugia
ing aprang anyêpêng urip
yêkti kula cêpêng gêsang
inggih saking tan kadugi
awit linawan jurit
yêkti ing aprang pukulun
kawula mèh kasoran
sumaput ingpanon nênggih
apan nuntên anyolong panah wasiyat

kagungane raka tuwan
kang turunan saking nabi
jêmparing Bagendha Iskak
botên ketang dèn dukani
saking arêbat urip
datan etang ketung kuntung
yèn botên makatêna
kawula kados ngêmasi
dipun banting dhatêng rayinta ing Cina

gumujêng Rêtna Sudara
satêmêne iku yayi
yèn mungguha têtandhingan
kalah ragang sira yayi
binobot kang sayêkti
nyata abot sangganipun
bênêr sira pêsaja
mungguh satêngahing putri
nora sae ngucapkên apêsing aprang

matur nêmbah Kelaswara
tuwan jur manjing nèng kowi
botên garantês samêndhang
lamun paduka kang kardi
sanadyan ibu sori
awrat paduka pukulun
nadyan ibu jêr nora
anjangkung raina wêngi
solah tingkah lupute suwitèng priya

