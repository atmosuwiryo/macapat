Mayor Istimolor ingkang
kêmbang lambe sok dèn incih
wadhuke arêp tinumbak
abrawala pêndhak enjing
nuli Kulman nindhihi
wani kalah ing piangkuh
bisa mrih pangrêrêpa
apurane dèn têtêpi
suyud kabèh prajurit jro kawan dasa

sami ambapa mring Kulman
apurane dèn têtêpi
anglabuhi lara pêjah
nêmua antêping jurit
katalèn sadayèki
prajurit jro patang puluh
kabèh tukang bicara
miyarsa ing kojahnèki
kyai patih lan Tumênggung Wiradigda

wus sami gilig sadaya
têtêp Kulman kang dèn pilih
Tumênggung Puspanagara
ngusuli watak sakêdhik
namung Kulman puniki
wontên inggih wagêlipun
dene Walandi Prêsman
wontên bedane sayêkti
pawartane puniku Kumpêni Prasman

yèn wontên ing tanah Jawa
tan kêni tumindak malih
liyane nama kapitan
sanès Kumpêni Walandi
para bicara sami
jêjaragan sami muhung
nadyan nora kênaa
pinilihakên kang bêcik
bubar saking dalêm Kamangkunagaran

Dipati Mangkunagara
sontêne malêbèng puri
wus panggih lan ari nata
palênggahan nèng pandhapi
matur sampun pinilih
lan para bicara wau
miwah pun Mangkupraja
lan bupati para pikir
rêmpêg turnya mung milih Kapitan Kulman

dene ta botên sumêlang
kang sami wontên ing ngriki
sanadyan langkung pênêdnya
kathah kang tan wontên ngriki
Rèke Markèt Dismani
tan wontên ngriki gènipun
kapitan kang têtiga
nèng Pagêlèn musthikani
purun nanggung pun Tumênggung Arungbinang

sang nata andikanira
inggih ta kakang mas inggih
sanajan botên kênia
pun Kulman jagi ing ngriki
angsal antuka salin
Kumpêni kang datan angkuh
wus kinèn karya surat
marang Idêlèr Samawis
wusnya dadya nuduh kêkalih punggawa

Tumênggung Wirawidigda
wadana lêbêt satunggil
Tumênggung Sasradiningrat
wus têlas tampi wêwêling
wau tumênggung kalih
wus lêstari lampahipun
ing marga tan winarna
sapraptanira Samawis
Wiradigda kalihe Sasradiningrat

lajêng wus panggih kalawan
Idêlèr Nikolas Harting
tampi surat maharaja
winaos sinuksmèng galih
tamat wus dèn urmati
mariyêm lir gunung guntur
dêlèr aris têtanya
marang ing tumênggung kalih
kadiparan Si Durpèl ingkang pratingkah

tumênggung kalih saurnya
tuwan botên wontên malih
mung sanès ingkang kalawan
uprup ingkang dhingin-dhingin
Totlomondo lan malih
Johan Abraham puniku
sami kalih rujuknya
supêkêt lan sri bupati
tuwin lawan Dipati Mangkunagara

Nikolas Harting lingira
ewuh têmên ing tyas mami
Si Kulman arsa dèn angkat
kinarya mayor bragêdir
têtindhih ing prang kucing
karsane tuwan gurnadur
wus katon karyanira
nèng Jawa pitulas warsi
duk soldhadhu malah anama kapitan

ing prang têtela prawira
antuk pangeran sawiji
Pangeran Adiwijaya
Si Kulman ingkang anggitik
Sakèbêr Senapati
durung antuk sirahipun
ya punggawane mêngsah
ingkang kapupu ing jurit
bingarakên Si Kulman dukane jendral

wus padha kinira-kira
Kulman yèn gêdhea thithik
mayor anèng tanah Jawa
kaya kêlara nadhahi
ing Pangran Mangkubumi
kang kêna mring Kulman iku
aprênah ingkang raka
mring Pangeran Mangkubumi
ingkang rayi-rayi tan ana tumama

amungsuh Kapitan Kulman
Purubaya Singasari
Suryadi Mangkukusuma
têtêp Si Kulman prajurit
ya lêwih bêgjanira
yèku karsane sangprabu
nadyan dudu Si Kulman
yêkti pinilih kang bêcik
kang sayoga bisa anjaga sang nata

sayêkti atur uninga
marang nagari Batawi
yèn Durpèl datan prayoga
ajaga ing sri bupati
sêrat wus dèn angsuli
nèng Samarang tigang dalu
codakaning narendra
Tumênggung Wiradigdèki
punggawa jro Tumênggung Sasradiningrat

wus budhal saking Samarang
datan kawarna ing margi
praptèng nagri Surakarta
surat katur ing sang aji
wêwangsul ing Samawis
gya tinupiksa sang prabu
kadriya têmbungira
Idêlèr Nikolas Harting
sampun susah ing driya paduka nata

yêkti nuntên kalampahan
nyuwun rèrèh ing sakêdhik
kula sawêg tur tupiksa
inggih dhatêng ing Batawi
sukèng tyas sri bupati
ingurmatan suratipun
wau ta sri narendra
kang raka dipun timbali
praptèng pura Dipati Mangkunagara

wus tata munggèng pandhapa
kang raka dipun uncali
surat kang saking Samarang
winaos sinuksmèng galih
suka Sang Adipati
Mangkunagara umatur
punika sampun eca
kula inggih nuntên mijil
akasukan lan sagung kang pra dipatya

dènnya Durpèl badhe ical
sukane kang pra dipati
salaminira jinaga
Kumpêni kang ngêpalani
amung Durpèl puniki
angkuh akuthuh tur rusuh
marma rame drawina
anutug bubarirèki
ya ta kunêng gantya ingkang kawuwusa

dutane dêlèr wus prapta
kang saking nagri Batawi
gurnadur nyakarêp marang
Idêlèr Nikolas Harting
singa ingkang prayogi
kang sayogya bangun turut
ajaga ing narendra
mangkana Nikolas Harting
kang pinantês Kumpêni saking Ngayogya

kala pan dar Pol Kapitan
punika lutnanirèki
pan dar Pol sapêjahira
punika kang minggah kaptin
môngka pulmakirèki
Baheman mring Mayor Dungkur
mangkya wus kaparcaya
pinundhut marang Samawis
nèng Samarang nama kapitan kumêndhan

dadya pangirid bicara
miwah pramukaning jurit
Kapitan Kumêndhan Beman
lan wus tate kula-kuli
lan para ratu Jawi
sultan kalangkung sahipun
têkone bisa ngômpra
nadyan wus dadi upêsir
yèn ngladosi anèng ngarsane jêng sultan

pindha ajidan kewala
sumarikut ithak-ithik
miwah yèn kala nèng têba
jêng sultan pratingkahnèki
suka namur ing wêngi
nilib analika mungsuh
Beman punika ngadhang
wus angangge cara Jawi
panggya sultan nulya lumampah nèng ngarsa

punika sagêde Beman
nyuwitani ratu Jawi
sabarang pakaryanira
dèn awaki lir pakathik
mila Nikolas Harting
tan wontên prayoginipun
liya Kapitan Beman
ngajur ajèr bisa manjing
yêkti bisa mirapêt jaga ing raja

wruh ing adat ratu Jawa
nir mamak sikara budi
wus dadya bicaranira
antawis samadya sasi
praptanirèng Samawis
angsul-angsule gurnadur
wus têtêp kang bicara
Durpèl sampun dèn timbali
mring Samarang pêcat saking Surakarta

Durpèl praptaning Samarang
Nikolas Harting tinuding
ambêkta Kapitan Beman
ingaturakên Sang Aji
Prabu Surakartèki
petor bêsar kang tinuduh
lan Kumpni kanthinira
praptane Surakartèki
sasi Sura taun Je tanggal kasapta

wus panggih lawan sang nata
miwah panggih Sang Dipati
Mangkunagara nèng pura
tuwin sagung pra dipati
santana pêpak sami
sêrate idêlèr sampun
winaca ingurmatan
wusnya sadaya umijil
saking pura Dipati Mangkunagara

lajêng ngatêrakên samya
lan pra dipati mring loji
tuwin kang para santana
sukak salamête sami
ing adêgira mangkin
munya drèl mriyêm gumuntur
umadêg Uprup Beman
Sura ping sapta Rêspati
ing taun Je nèng nagari Surakarta

sinangkalan rasa liman
angobahakên ing janmi
antara ing pitung dina
Mayor Dungkur ing Samawis
praptèng Surakartèki
tinjo Beman madêg uprup
kathah pituturira
wêwatêke ratu Jawi
nora kêna kalamun kungkulan karsa

Si Durpèl anêmu ala
piyangkuhe kumawani
yèn nêmua kangjêng sultan
Si Durpèl pasthi bilai
sira wêruh pribadi
jêng sultan watêkanipun
katuju ingkang putra
sang nata ing kene alim
wa mangkono kapirsaa ingkang rama

Ki Pamêcut kang dèn gêcak
sultan pasthi bilaèni
iya saking parmaningwang
bangêt ingsun anasabi
jêr padha duwe waris
mriyêm iya Ki Pamêcut
Sang Natèng Surakarta
liwat sabar apurèki
nora atur tupiksa marang kang rama

mring Kumpêni liwat ngeman
tan nêdya gawe bilai
kawênangana kang rama
Si Durpèl wus dèn sujèni
liwat matak tan sipi
asikara tambung laku
iku dèn eling sira
wêwatêke ratu Jawi
nora olèh ginagampang ing sarkara

ya ta wau petor bêsar sami
lawan Mayor Dungkur ing Mataram
samya dhatêng ing dalême
Mangkunagara rawuh
Uprup Beman tumut angiring
Dipati Mangkupraja
ngirid pra tumênggung
miwah kang para santana
andrawina lan tamu Petor Samawis
tuwin Mayor Ngayogya

langkung suka pya boga sakenjing
bebas kuluking para dipatya
wuru rusuh rêrênggane
mayor lan petor anggung
mulat sukaning pra dipati
têlèdhèk kadi onclang
giyak bata rubuh
awit enjing rêp bubaran
tamu petor bêsar wus sawêlas wêngi
pamit mantuk Samarang

kunêng ingkang kawuwusa malih
kangjêng sultan nimbali kang paman
Pangeran Juru praptane
ing ngabyantara prabu
kangjêng sultan angandikaris
paman dawêg rêmbugan
ngiras pantêsipun
anak Prabu Surakarta
wayah dika putrèstri mêdal ing pinggir
mangke sampun diwasa

paman sêdhêng antarane mangkin
nguni anak Prabu Surakarta
kang sampun mungêl surate
dènyarsa apêpangguh
lawan paman yèn sampun bibi
Bibi Kulon wus lawas
inggih praptanipun
saking nagri Surakarta
nulya gênti paman lumampah tumuli
dhatêng ing Surakarta

anak prabu ngarêp-arêp pasthi
dika dandan paman anuntêna
tan susah mawi srat manèh
yèn paman kang lumaku
kula paman sambèn wêwêling
wayah ta Ki Sundara
ngèngèrna puniku
mring Kangmase Surakarta
buyut dika ing Surakarta kang mijil
putri saking ampeyan

kula puhung de pambarêpnèki
Pangran Juru umatur sandika
jêng sultan pangandikane
sintên patut kang tumut
punapa ta kaliwon kalih
Pangran Juru turira
kagêngên pukulun
mung inggih mantri kewala
tiyang sêpuh cukup pan ukur lumaris
lampah alit kewala

kangjêng sultan mèsêm ngandikaris
botên kenging paman angringkêsa
lungsuran dhêdhalang gêdhe
kapindhone sêsêpuh
ing nagara mapan ing mangkin
ngangge baris watara
ngiring paman patut
bocahe paman piyambak
wontên pintên Pangran Juru matur aris
inggih satus balaka

ingkang kawan dasa sikêp karbin
ingkang asikêp waos sawidak
mung punika kalothoke
jêng sultan ngandikarum
kula paman inggih gawani
mantrine kalih dasa
Pangran Juru matur
bilih kathahên punika
botên paman yèn kaliwon botên mawi
mantri kewala kathah

duk punika Pangran Juru nênggih
jênêngakên waose sawidak
sawidak nèh pamêthuke
sultan undhang wadyagung
anyalini pamêthuk sami
mêthuk Kajuron samya
ingkang kinèn niru
waos prajurit jro samya
miwah agêm dalêm sadaya sinalin
pamêthuke atelat

pamêthuk Kajuron caranèki
kangjêng sultan alon angandika
paman saragni numbake
para busananipun
Pangran Juru umatur aris
inggih pun anak Rôngga
Prawiradirjèku
kula sambat mêmantêsa
dipun pantês arasukan gandhul putih
sangkêlat wungu samya

talakupe lan saruwalnèki
ingkang numbak sami kêkomboran
panji-panji saragnine
jangkangan lurahipun
banderane wungu aciri
dul bakaripun pêthak
langkung saking patut
kula eram astahfirlah
padha tiru ratuning wong Yoja iki
wasis ngrakit busana

duk kawula prapta wontên margi
abdi dalêm kang mêthuk sadaya
kula anggung kagèt-kagèt
takèn dhatêng pun Dungkur
lampah kula samargi-margi
prajurit dalêm samya
wadya jro kang mêthuk
busanane warna-warna
ing gagrage rowa ngungkuli Kumpêni
rowane rowa rikat

Mayor Dungkur gumujêng nauri
bapak sudhah jadi orang dhesa
nèng nagri Selong kalamèn
lakar inggih pinunjul
kangjêng sultan yèn busanani
tuwin gêlaring aprang
wagêde kalangkung
apikir kadi kajiman
wong Kumpêni hebat tan ana kadugi
ing gêlare jêng sultan

kangjêng sultan mèsêm ngandikaris
inggih paman mugi ta tulusa
sawabing lêluhur kabèh
pamujine nak prabu
ingkang dadi pandonga sami
paman kalamun prapta
ing Surakartèku
panggihe wayah andika
anak prabu Si Bibi Kulon awarti
duk saking Surakarta

trus lan wong kathah pawartanèki
lamun Anak Prabu Surakarta
nyata putra pambayune
paminggir bibèkipun
dudu saking si êbèng nênggih
nadyan si makatêna
paman kula muhung
yèn pinarêng karsaning Hyang
wayah dika pan Ki Sundara ing benjing
katura wayah dika

Anak Prabu ing Surakartèki
panakawan panggih laki paman
liwat bêcik patêmone
sandika aturipun
Pangran Juru nêlas winêling
wus mêdal saking pura
prapta dalêmipun
angundhangi balanira
sigra budhal saking Ngayogya nagari
wuwusên Surakarta

Adipati Mangkupraja myarsi
lamun Pangran Juru badhe prapta
utusan mêthuk patihe
Suradirja lumaku
kuda satus ingkang lumiring
mantri jawi sadasa
kang mêthuk Dêlanggu
ngaturkên sugatanira
kèndêl anèng Dêlanggu amung sawêngi
enjinge budhalira

praptanira ing Surakartèki
Sênèn Lêgi Ruwah kaping gangsal
maksih nunggil ing taune
duk Beman madêg uprup
Adipati Mangkuprajèki
lajêng atur uninga
ing jêng sang aprabu
yèn Pangran Juru praptanya
timbalane sang nata nêngna sawêngi
esuk iridên seba

kunêng dalu kawuwusa enjing
Pangran Juru sampun dhinawuhan
kerid kya patih lampahe
prapta ing loji sampun
lawan uprup sampun apanggih
lajêng dènnya siyaga
wau tuwan uprup
wus lajêng uprup adharat
praptèng pura pun Beman lajêng pribadi
wus panggih lan sang nata

Pangran Juru lan kyai dipati
ing srimanganti wau kèndêlnya
uprup alon ing ature
inggih pun Kaki Juru
kèndêl wontên ing srimanganti
lawan pun adipatya
ngandika sang prabu
wus kinèn nimbali sigra
Nyai Soka mijil sampun andhawuhi
pangran lan Mangkupraja

ya ta gupuh wong agung kêkalih
sampun kerid marang nyai lurah
praptèng byantana prabune
sang nata tilar gupuh
ing amparan jumênêngnèki
ing ngarsaning amparan
Pangran Juru gapyuk
sang nata dhodhok sakêdhap
sêsalaman pangeran asru turnèki
bopong minggah ing dhampar

sampun uwas-uwas padukaji
nadyan kaki tan wontên narendra
sêsaman palênggahane
amung lan gurunipun
sêsamaning lawan narpati
mangke lawan Walônda
lan santananipun
kang senapati ngayuda
pan pun kaki botên prawira ngajurit
gumujêng sri narendra

inggih sami basuki pun kaki
paman sultan sami karaharjan
Pangeran Juru ature
pan inggih taklimipun
rama tuwan sri narapati
malih nata ngandika
pintên laminipun
pun kaki nèng nagri Selan
aturipun inggih gangsal wêlas warsi
lumampah ing nêmbêlas

sarwi ngungun matur waspa mijil
anggung anyawang pangungunira
lir nyupêna panyiptane
akathah kang dinangu
wau kangjêng sri narapati
alon kang pangandika
marang tuwan uprup
Si Kaki Juru ing benjang
yèn lumêbu aja nganggo maring loji
ambanjura kewala

Uprup Beman sumôngga turnèki
inggih lêrês ing karsa sang nata
Bapak Pangeran Jurune
susah apan wong sêpuh
yèn mawia mampir mring loji
benjing pulang kewala
bapak dika besuk
têtêmua lawan kula
dene mangke sumiwia sabên ari
lêstaria kewala

uprup sampun kalilan umijil
sri narendra abêbisik marang
Dipati Mangkuprajane
kancamu pra tumênggung
padha nêmonana mring kaki
lan padha angujunga
mrih supangatipun
sandika ki adipatya
sri narendra kaki mijila rumiyin
maksih aragi sayah

benjing ênjing lumêbêta malih
nulya mêdal saking pura lawan
Dipati Mangkuprajane
prapta pakuwonipun
kapatihan kang pra dipati
tan kongsi ingundhangan
wadana prapta wus
Tumênggung Wirawidigda
Ki Tumênggung Rungbinang Mangkuyudèki
tuwin Jayanagara

sampun munggèng pasowan ing jawi
tuwin kaliwon mantri akathah
kang sami wontên kajate
miwah sudagar ngindhung
ingkang sami abdi ing nguni
panèkêt panlawenan
akèh kang panajung
Pangeran Juru praptanya
pakuwone gêdhong sakilèn pandhapi
duk cucul kampuhira

myang wadana lêbêt sawêg prapti
kerid Tumênggung Puspanagara
miwah Sasradiningrate
lan Tirtawigunèku
tuwin Puspakusuma sami
Dipati Mangkupraja
nèng pandhapa sampun
ngaturi kang pra wadana
nèng pandhapa wus sami dèn suwarani
kang rumiyin ngujunga

sakathahe kang wadana jawi
nuntên wadana lêbêt gumantya
sami sandika ature
wau Pangeran Juru
sinaosan dhahar rumiyin
sadaya sêsemekan
pan wong agung sêpuh
sakit sêsarap kasepa
ri wusnira Dipati Mangkuprajèki
ngirid kang pra wadana

sakawan wadana jawi
kang ginawa ki dipatya
yèn sampun nuli agêntos
wadana lêbêt sadaya
kèrid Sang Adipatya
Mangkupraja wus atundhuk
wus tata dènira lênggah

umatur sang adipati
punika prayayi kônca
wadana ngujung kajate
inggih dhatêng ing sampeyan
sigra Ki Wiradigda
ngujung sangêt anguswa sru
ngusapa lêbuning pada

Pangeran Juru tanyaris
sintên puniki dhi lurah
Ki Mangkupraja ature
punika pun Wiradigda
kadi supe sampeyan
inggih saking karsanipun
wayah paduka sang nata

kinarya wadana jawi
panumping kawiragunan
mèsêm wus emut driyane
gih adhi pun Wiradigda
sêdhêng dadi wadana
pênêd karyaning prang pupuh
duk Talgaji palayapan

gantya Rungbinang ngabêkti
nguswa suku dalamakan
wusnya dangu ing undure
Pangeran Juru têtanya
sintên adhi punika
gya Mangkupraja turipun
pun Tumênggung Arungbinang

wadana sèwu samangkin
dene rumiyin punika
pun Ônggawangsa ing Winong
bapakne panèwu lama
lajêng kadange tuwa
inggih panèwu ing Sèwu
ing Winong pun Ônggawangsa

punika kang wontên jawi
Pangeran Juru kemutan
apa ta sira arine
kang aran Surawijaya
inggih jasad kawula
Pangran Juru mèsêm muwus
sêdhêng dadia wadana

punapa dika tan eling
Adhi Lurah Mangkupraja
duk ing nguni wadanane
wong Sèwu Ki Kandhuruan
pocot panèwunira
Ki Ônggawangsa pan wurung
dene kadange taruna

pamogoke datan apti
kaparentah ing wong liya
kinêpung wong sa-Pagêlèn
parandene nora kalah
punapa inggih dika
Surawijaya rumuhun
tur sêmbah inggih kawula

mèsêm Pangran Juru angling
patut dadia wadana
kêrta jaman wus dadi lok
nambungi ki adipatya
dhasar mangke punika
katog pênêd damêlipun
ngantos putra tuwan sultan

têdhak Pagêlèn pribadi
saking panasing wardaya
kang rayi kalih kawone
Pangeran Arya Panular
miwah Pangeran Rôngga
binalêdig sabên tarung
esuk sore dèn gêgacar

tan sagêd ngancik paminggir
mila sultan sangêt suka
ngawaki gêcak Pagêlèn
kula Kêdhu linangkungan
kula ngili kewala
Walandi kula rongatus
kalong sèkêt ngajak minggat

edan kudu ngajak ngili
nangis kudu mring Samarang
prang sapisan bok pinindho
pasthi bebas babar pisan
pun Adhi Arungbinang
sultan anggung dèn balithuk
dening layang kamandaka

gumêr sagung kang miyarsi
Pangeran Juru ngandika
mèsêm sarwi gèdhèg-gèdhèg
adhi lurah kangjêng sultan
asring dènnya ngandika
atutur ing wêgahipun
mungsuh Anak Arungbinang

botên wêgah ing ajurit
wêgah dening kamandaka
sajroning srat sêsambate
arsa nora dèn gugua
jênênge senapatya
senapatining prang pupuh
wajib angapurèng mêngsah

kang sêsambat atur tulis
sanadyan nêdya acidra
sok aja saking wak ingong
senapati tan ngapura
buta tuli kewala
tindak sakrama sakramu
dudu trah prajurit nyata

lawan dudu wong abêcik
akarya apêsing rewang
iku trah wong ala bae
urakan tur sêngkan anyar
wong lanas watêk kêras
nistha madya tan dèn etung
nora mikir kautaman

kang satêngah wuwusnèki
senapati bêk apura
têmah nora kinawêdèn
tan ana kapok wong cidra
iku ambêg wong murang
bingung kumprung tur kapaung
gugup tur kurang santosa

yèn kula gitik nagari
pan dèrèng nate rêkasa
amung inggih ing Pagêlèn
paman ngantos gangsal wulan
ing Pathi Pakalongan
Dêmak pun Rôngga Madiun
mung nigang êjam kewala

nèng Pagêlèn mila lami
botên lami ing ayuda
pijêr ngraoskên surate
patêluke Arungbinang
têluk batin kênia
ing batin sampun kadulu
mêmêlas sambat angrêpa

kula têngga gangsal sasi
amung prang kaping sakawan
wiwit prang Pamêlarane
kala saking Kêdhu prapta
pinêthuk prang Mêlaran
Kapitan Kospês kang lampus
dragundêre kawan dasa

prang Ungaran kaping kalih
tan wontên upêsir pêjah
Walandi alit kemawon
kaping tiga prang ing Ngambal
Kumpêni tigang dasa
duk prang ping sakawanipun
prang Jênar sasat kiyamat

saengga rêbah ing wukir
ribut arukêt pawornya
pêjahe Kapitan Uce
Kumpênine tiga bêlah
lajêng angalih papan
prang Jati Pandhawa riwut
Mayor Kalèrêk kang pêjah

tumpêsan bala Kumpêni
dragundêre kapat bêlah
tri atus jalan kakine
nungkul gêsang sèkêt gangsal
dene Kumpêni Islam
pêjah sèwu kalih atus
lan wolung dasa sakawan

akathah têtiyang mati
mungsuh rewang ingkang pêjah
lamine wontên Pagêlèn
inggih pijêr jêjagongan
surate Arungbinang
gih paman wêkasanipun
sêsambat atutur warta

tuwan badhe dèn aturi
dhatêng ing rayi sampeyan
Dipati Jayaningrate
têdhak dhatêng Pangangsalan
mila mangke kawula
ajrih yèn darbea atur
nyaru wuwus tanpa ngrasa

sayêkti agêng kang pikir
tuwan lan rayi sampeyan
mèh timbang sami wawrate
punika pantês prayoga
nglawanana bicara
kula pun Rungbinang nuhun
datan pantêsa bicara

kalawan jêng padukaji
kula ingkang damêl nistha
abdi kang damêl pangraos
purun lêlawanan sêrat
patik langkung nêracak
gih amung bicara jagul
punika purun kawula

yèn rayi sampeyan benjing
dhèrèk sakarsa paduka
Pagêlèn gampil kemawon
sadaya yèn tanah Jawa
kadi botên sumêlang
kula paman têka nurut
dicêngengong Arungbinang

panggraitèng kula batin
Si Rungbinang iki baya
wus agilig ing rêmbage
lan si adhi Pakalongan
de wruh bakal kongkonan
adhi mas marang ing ingsun
amung ngêlêti kang dina

pun adhi dutane prapti
pun Rôngga Purwadipura
angaturakên surate
kula baris Barengkelan
dhimas ngaturi têdhak
masang sônggarungginipun
dêlèr sangêt butarêpan

pun adhi mas angêngijing
sampun tan purun nunggila
wong Pakalongan barise
buh mangsanipun gapruka
mila kangmas dèn rikat
têdhak paduka pukulun
dhatêng nagri Pangangsalan

kula gugup mara nênggih
mring pun adhi Pakalongan
dadya tilar ing Pagêlèn
mila dèrèng kongsi rata
Pagêlèn misih mangkak
paman saking wagêdipun
Si Tumênggung Arungbinang

sangêt ngungun kula adhi
èngêtane kangjêng sultan
ing mangke anggung pinoyok
Adhi Lurah Mangkupraja
nguni sapolah kula
rêmbag papetar puniku
jêng sultan èngêt sadaya

mila kula dèn poyoki
kabèh kaluputan kula
sultan wiwit majartine
lêlakon kula kang salah
puniku kang cinêgah
amurwa kula rahayu
amrih luhur ing wêkasan

bab Pangran Têpasanèki
puniku yèn kangjêng sultan
botên patitis kisase
maksih pantês ingapura
sinupatan kewala
nuntên dèn srahna puniku
kang senapati santosa

makatên pikire adhi
sultan awas ing wêweka
tiwas kawula pêpinton
dene kirang pangapura
mila apêsing aprang
sultan panggraitanipun
tiwas kula winiweka

Mangkupraja turirèki
inggih ta sampun dilalah
sabarang yèn kêdah dados
têka emut ing wêweka
nyêgah tuladhan lêpat
wong agung sarêng gumuyu
sami ta botên kadosa

sigra gumantya ngabêkti
Tumênggung Jayanagara
Pangeran Juru têtakèn
dhi lurah puniki sapa
matur ki adipatya
puniki wijiling dhusun
ing Lumbu Sutawijaya

pênêd damêle ngajurit
mila kinarya wadana
ingagêngkên wadanane
Tumênggung Jayanagara
Pangran Juru ngandika
gih nadyan wijiling dhusun
lamun puniki sêmbada

ing dhêdhapuran prayogi
utawi pênêding karya
ing paprangan prawirane
pantês andhokohi yuda
ulate galak tatag
kaya anyuduka gapruk
arowa gagah asinggah

mundur gantya kang ngabêkti
Ki Tumênggung Mangkuyuda
Pangran Juru gya têtakèn
sintên puniki ki lurah
matur sang adipatya
gêbal sampeyan pukulun
anak panèkêt nirbaya

kadangipun paman Wêdhi
kang anèm pun Sutamarta
saking kaparak wijile
katingal pênêding karya
mila inggih kinarya
wadana bumi pukulun
kang karya wayah paduka

Radèn Sukrama rumiyin
mêningi alam sampeyan
toging damêl lacak lècèk
balik ing putra andika
Jêng Sultan ing Ngayogya
duk sakêdhap prang kaburu
nuntên balik ing Walônda

nuntên sultan unggul malih
Kumpêni malih kasoran
nuntên enggal wangsul malèh
ing putra paduka sultan
inggih Radèn Sukrama
sultan watak sêtya tuhu
Radèn Sukrama dèn lunas

prasami kêkês ing wuri
dene kadang naking sanak
kasêmbuh dadi ipene
bolak balik ati rucah
milanipun dèn lunas
gumujêng Pangeran Juru
inggih talah adhi lurah

watak tanggon mati urip
mantêp watake jêng sultan
nadyan kadang tuwa lècèk
punika kinarya lunas
inggih Radèn Sukrama
ki adipati umatur
mila ing mangke karsanya

walah paduka sang aji
ing bumi tumut angiwa
ingkang bumi jênêngane
gêbal sampeyan punika
ingkang karsa sang nata
kinarya wadananipun
ing mantri bumi samangkya

Pangran Juru mèsêm angling
adhi yèn wiji kaparak
pantês minggah saênggone
nadyan Panajung dadosa
bupati tanya nyêngka
Radèn Sukrama puniku
dede wataking prawira

wadana lêbêt gya prapti
Tumênggung Puspanagara
ngirid prapta sakancane
duk sami tata alênggah
Pangran Juru têtanya
sintên ta adhi puniku
matur wau ki dipatya

pan wadana lêbêt sami
nguni pun Kakang Tohjaya
ing Lamongan Ngabèine
mangkya kinanthi sang nata
duk jêngkar Pranaraga
atilar Lamongan labuh
saanak putu binêkta

anglabuhi lara pati
kondure putra paduka
ing nagri duk karêbate
inggih pun kakang punika
tan kalilan mantuka
mring Lamongan karsa prabu
kinanthi nèng Kartasura

rêmak rêmpu angantêpi
ing punika pan kinarya
ing têngên wadana gêdhong
Tumênggung Puspanagara
pangran sigra anyandhak
agupuh ing astanipun
Tumênggung Puspanagara

adhi lurah kawuleling
duk Pamrêbung lawan kula
kuyu-kuyu salamine
mangke sêdhêng kinanthia
mukti anèng nagara
wêwalêse sêtya tuhu
abdi kang alabuh pêjah

tan kalilan angabêkti
asêsalaman kewala
mung mangsah mundur sêmbahe
agantya Tumênggung Sasra
Pangran Juru têtanya
ki adipati sumaur
inggih pun Sasradiningrat

pun Paman Kartayudèki
ing Warung kang asêsuta
ingkang pinundhut sang katong
manakawan nèng jro pura
duk jêngkar botên pisah
mangkya kinarya pukulun
wadana kaparak kanan

Pangran Juru ngandikaris
pan punika pulang kandhang
mantri kaparak bapakne
iki angungkuli bapa
nulya Puspakusuma
ki patih matur nakipun
pun Kakang Puspanagara

wadana kaparak kering
Pangeran Juru ngandika
eling nagara wêwinèh
dika ing ngriki dhi lurah
ing tabêd dèrèng ilang
punggawane bagus-bagus
pantês angrèh pêpucungan

pra Tumênggung Ngayogya gih bagus-bagus
nanging maksih kêmba
botên nyamlêng kadi ngriki
botên asor patute dika dhi lurah

inggih lamun lêlawanan bicarèku
bilih kalêrêsan
mratikêlakên ing pikir
lamun botên kalêrêsan ta wikana

ing Ngayogya pan amung jêng sultanipun
kang gawat kaliwat
tatag tanggon amrih titih
titikane ing tata tinula-tula

barang laku tanggah tangguh têtêg kukuh
tan mingsêr satêbah
winawas wani ngantêpi
gêgamane ing batin mung lakaola

Tamat.