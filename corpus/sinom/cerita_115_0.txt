enggar kang tyas tumaruna
ki buyut anèng ngarsa ji
dènirantuk panambrama
kabagyaning anak rabi
saksana kyana patih
tinuduh kinèn andangu
sangkaning asêsuta
warna kutuk têmah kongsi
angrasani rabi wanitèng Kasidan

wus dinangu aturira
pukulun sang misudhèng sih
mangkya kawula sajarwa
bêbukanipun ing nguni
kados sampun antawis
langkung kalih wêlas taun
samantên semah amba
kang awasta pun Gandhori
wawrat sêpuh mèh andungkap lèking masa

duk kapati dènnya nendra
ing dalu supêna kèksi
lairing wawratanira
warni kutuk asmu wilis
kang cahya anêlahi
mawi makutha bra murub
jamang mas kinatipa
dening rêtna mutyara di
salêbêting supêna semah kawula

sangêt dènnya kamigilan
sarwi angêmu prihatin
kang kutuk lajêng binucal
dhatêng lèpèn tan atêbih
dupi ing wanci enjing
kawistara wêtêngipun
kimpès tanpa karana
kadi duk dèrèng garbini
semah amba kampitèng tyas sanalika

dhatêng gèn dhukun mêmalar
kinèn dumuk sampun yakin
musnanipun kang wêtêngan
tan kenging dèn usadani
ing ngriku pun Gandhori
gupuh-gupuh antukipun
karuna amlas-arsa
amba takèn paran marmi
jinatosan ing purwa madya wasana

amba dahat gêgêtun tyas
sanityasa asmu tistis
tansah monêng analôngsa
mintaksamèng bathara di
praptaning ratri malih
pun Gandhori tilêmipun
sawêg anglês kewala
kadi wontên kang amangsit
wuwusipun angêngimur manuhara

 lah ta biyung ing samangkya
luwarên tyas kang rudatin
mupusa pandoning dewa
manawantuk bagya yêkti
anêmu suta pêkik
antarakna têmbenipun
yèn wus tumêkèng masa
babaring manungsa jati
kanirmalan anèng ngabyantara nata

lah ta mara yêktèkêna
sesuk mênyanga ing kali
sidhataning Wandasingha
manawa ana kaèksi
kutuk mawa buka sri
jêjamang rinênggèng tatur
pinatik sarwa rêtna
ujwalanira nêlahi
iya iku sajatine awak ingwang

ayya sandeya ing driya
dènira angaku siwi
sèsèrên gampang kewala
tan rêkasa kang kinardi
mèt pamrihing pakolih
yèn wus kêna kutuk iku
ingunên ing pabongan
ayya nganggo dèn pakani
amung sabên têngah wêngi dupanana

saubênging kang pabongan
dupa ratus widha sari
saantara umênênga
sêbutên ing dalêm batin
dhuh kulup suta mami
Jaka Dêlêh ayya limut
kapienakên nendra
anggèr tangia tumuli
nêkanana kang dadi pamintaningwang

jroning cipta aranana
apa pamintanirèki
yêkti sun turut kewala
pasthi sanalika prapti
katêmu wus sumandhing
anèng sakiwatêngênmu
sangkêp tanpa kuciwa
nanging ana wêkas mami
sesuk esuk manawa maring narmada

ayya kongsi nganggo rowang
lawan ayya kapiyarsi
maring liyan poma-poma
kabèh wangsit ingsun iki
simpênên dèn arêpit
yèn kalakon nora kasub
sayêkti katarima
dadi kabêgyan ing wuri
dupi wanci bangun ingkang sayêm praba

semah amba kaèngêtan
saliring kang dados wangsit
tangi tilêm sanalika
dhumatêng lèpèn pribadi
mantuk wanci byar enjing
sampun antuk ulam kutuk
mawa praba tumeja
ngangge makutha buka sri
jêjamang mas pinatik ing nawa rêtna

lajêng kaingu punika
wontên pabongan ing wuri
kala samantên kawula
mêntas tangi amarêngi
arsadus aningali
ing pabongan wontên kutuk
tumeja makutha mas
ajêjamang sarwa rukmi
kampitasmu makêtêr tyas sanalika

angênguwuh semah amba
dhatêngipun pun Gandhori
apingungun kalairan
muwus tumut amastani
manawi elok yêkti
samantara ulam kutuk
manthongol saking toya
mung sirah kewala kèksi
sarya muwus mamardawèng basa krama

lah ta Bap Gandhowara
ampun pisan andarbèni
kampitèng tyas was sumêlang
wruhanta kula puniki
sutandika pribadi
ingkang mijil saking biyung
Gandhori yêktinira
nalika ing dalu wingi
biyung kula Gandhori tilêm supêna

wawratanipun ambabar
mijil kutuk mawandari
supraba sri dumipèng rat
laju binucal ing kali
duk tangi bangun enjing
wêtêngan kimpès kadulu
wêwarti ing andika
dhinukunkên sampun yêkti
musnaningkang wawratan tanpa karana

samantên samya nalôngsa
minta marmaning dewadi
ing dalu malih punika
biyung tilêm antuk wangsit
manawi tangi enjing
dhatênga ing lèpèn gupuh
pribadi tanpa rowang
ayya kongsi kapiyarsi
maring liyan dèn awadi tingkahira

lamun ontên kang katingal
kutuk mawa praba asri
kinèn angangkah dèn kêna
pun biyung jinatèng yêkti
yèn sutane pribadi
kang amijil warni kutuk
laju kaprênahêna
anèng pabongan ing wuri
tanpa pakan agêsang saking kawasa

mung dinupan gônda widha
sabên wanci têngah ratri
mubêng têpining pabongan
anguwuh ing dalêm batin
mintaa kang kinapti
tinurutan dening kutuk
Jaka Dêlêh panêngran
pun biyung nalika tangi
laju dhatêng narmada amung priyôngga

wau sampun kalêksanan
sawasitaning wêwangsit
praptèng mangke duk andika
arsadus kagyat ningali
ing kula dènnya kèksi
mawa praba angênguwung
makutha jêjamang mas
lêrês andika kagèti
ujêr elok akarya makêtêring tyas

ananging yèn praptèng masa
sampun antuk jarwa jati
yêkti mantun tyas sandeya
amung mangkya dèn anggati
saliring kang wêwêling
pituhunên jroning kalbu
kang sarta dipun sasab
ampun kongsi awêwarti
ing wong liyan mindhak murungkên parasdya

kenging têmbe sajarwaa
anèng ngarsaning narpati
yèn wahyaning masakala
badhe kangge barang kardi
makatên kang wêwêling
pun kutuk kala rumuhun
kèndêl ing wuwusira
ulam kutuk silêm malih
amba lajêng angrêsiki ing pabongan

nguni sampun kalampahan
amituhu ing wêwêling
amba lawan nyai somah
sabên wanci madya ratri
dêdupa angubêngi
têpining pabongan kêmput
sinawuran puspita
sirat sugônda widha sri
sarya nguwuh amêminta ing samurwat

kadhatêngan sanalika
sèsthining tyas tanpa wèsthi
dumugi ing sapunika
kacêkapan sawatawis
labêt saking nglampahi
sapakèning ulam kutuk
ing mangke kaparêngan
sutamba sampun birahi
andarbèni paminta dhatêng kawula

kêdah arsa palakrama
nanging aèng kang kinapti
rara ayu ing Kasidan
kang awasta Kèn Saruwi
kasub ing rat sayêkti
nirkên sarwa sri raras rum
punika kang sêsuta
Umbul Sarwa Biyung Kèsi
wuwusipun sutamba mèt manuhara

lah ta bapa kaparênga
mangkya pun biyung Gandhori
kula wawrati ing karya
têmbung ngêbun-êbun enjing
anjangkunga wiyati
sontên nawur riris arum
dhatêng dhusun Kasidan
ontên kênya kang wêwangi
Kèn Saruwi atmajaning Umbul Sarwa

lamun sami kasêmbadan
badhe kula angkah rabi
nanging têmbung bêbaresan
ampun mawi sasab sandi
kawula amangsuli
jumurung ing lairipun
sèwu mangayubagya
angungun ing dalêm batin
andupara kutuk paksantuk manungsa

rèhning dahat ing kajrihan
semah amba pun Gandhori
kalampahan sanalika
dhatêng Kasidan kapanggih
Umbul Sarwa lan Kèsi
anandukkên mardawa rum
rumêsêp mèt pamrihan
manuharèng ukara ris
lamun sami sambada ing sakalihan

Kèn Saruwi kaparênga
badhe dipun mong pribadi
kang minôngka sêsambitan
suta jalu awêwangi
pun Jaka Dêlêh warni
ulam kutuk nanging bagus
mawa praba tumeja
makutha rukmi rêspati
wignya liring rarasati basa krama

Umbul Sarwa nalika miyarsi
tanpa amiraos
asmu dahat awrat kewraning rèh
ing wasana akarya pêpanggil
minta suratnadi
musthikaning ranu

sakêmbaran kang tan ninang warni
wangun gana tinon
sabiluluk gêngnya maniking we
môngka têngraning patibasampir
lamun andhatêngi
yêkti sagêd dhaup

pun Gandhori amangsuli miring
amèt tyas kemawon
sagah dèrèng kantênan ing têmbe
pamit mantuk sapraptaning panti
lajêng awêwarti
dhatêng ulam kutuk

lamun Umbul Sarwa apêpanggil
langkung awrat elok
minta têngran rêtna maniking we
sakêmbaran wangun gana sami
kang tan siwah warni
gêngnya sabiluluk

ulam kutuk botên amangsuli
murdanipun tinon
lir sêmadi pasangrakiting rèh
tan adangu manthongol saryangling
mangkya wus antuk sih
parmaning dewa gung

lah ambilên rêtna manik warih
sakêmbaran tinon
kadi gana iku wêwangune
dumipèng jro pabongan nêlahi
saisining panti
padha mubyar murub

pun Gandhori tumuntên angambil
manik we sajodho
duk pinusthi munggwing èpèk-èpèk
amba lawan semah pun Gandhori
mulat mangu sami
lêng-lêng tyas kayungyun

dènnya prabaning kang manik warih
tuhu yèn kinaot
yayah nirkên srining rat ing mangke
winadhahan sangku kancana di
tumuntên angrukti
wêwahing manguyu

uparêngganing ambêkta manik
pantêsipun tinon
sampun wontên kang kuciwa ing rèh
laju matah kang sami umiring
dupi sarwa sarwi
samakta sadarum

enjing mangkat mawi dèn kurmati
murwating janma sor
têtabuhan amung kêndhang bêndhe
trêbang angklung ing samargi-margi
kathah kang ningali
lajêng samya tumut

praptèng dhusun Kasidan kapanggih
lan umbul karoron
jalu èstri wontên ing jro bale
pun Gandhori mèt maniking warih
sarya muwus aris
mamardawèng têmbung

rayi kula sakalihan sami
minta têngran elok
inggih sampun kadhatêngan mangke
lah suwawi andika tampèni
kang rêtna puniki
kêmbar warnanipun

kalih pisan ing wangunan sami
kadi ganatinon
sabiluluk puniki agênge
praba nirkên raras ruming bumi
umbul jalu èstri
kèndêl tanpa muwus

badhe botên purun anampèni
pinêksa dening wong
kang tumingal samya mrih katampèn
lamun mêksa tan purun atampi
sayêkti ing wingking
awrat sangginipun

botên wande katur ing nagari
kawisesa yêktos
ing punika umbul ragi mèlèd
minta inah pêndhak dintên mangkin
dènnya anampèni
rêtna manik ranu

tiyang prapat sami angrêmbagi
mèt rukun kemawon
amba dèn prih sarantosa sarèh
pêndhak dintên ing ngriku upami
cidra ing ubanggi
yêkti sampun kokum

kajibahna ing tôngga têpalih
makatên kemawon
dene maniking toya ing mangke
gumantunga wontên brahmanarsi
Sang Sodha wêwangi
mangkya sampun rampung

têlas aturing buyut wotsari
wau ta sang katong
duk miyarsa dahat pangungune
ing wêkasan angandika aris
saka ing pamikir
elok têmên iku

baya bêcik kalakon apanggih
dhaup sakaroron
kutuk lawan parawan dadine
kayaparan babare ing wuri
apa iku yêkti
sajatining kutuk

apa baya mêmalihan janmi
mangkya yèn kalakon
bokmanawa elok babarane
nanging kang sun èsthi ing pambudi
têmua pribadi
ingsun lawan kutuk

lanbisaa imbal wuwus yêkti
kêna yèn tinakon
kyana patih dahat jumurunge
Buyut Gandhowara matur aris
ing karsa dewaji
gampil dadosipun

inggih amba mangkya kang kadugi
karya prasidèng don
ulam kutuk amba sowanake
dhatêng ngabyantara narapati
saking pamatawis
kenging yèn dinangu

kados-kados sagêd amangsuli
saliring wiraos
sri narendra kasêmbadan tyase
angandika yèn mangkana bêcik
gawanên tumuli
maring ngarsaningsun

dèn asamun ayya na udani
ing rèh kang mangkono
ingsun arsa atêtakon dhewe
mangkya lamun wus sajarwa jati
gampang ing pamikir
dènnya mrih rahayu

buyut nêmbah wus kalilan mulih
asmu suka tinon
sapraptaning wisma age-age
somahira winartan kang dadi
karsaning narpati
dènnya mèt pakantuk

nyai buyut sukèng driya kadi
manggih mas sagêdhong
tan antara mangkya sakarone
samya maring pabongan wêwarti
maring kutuk sarwi
amèt tyas mamardu

muwus manuhara mêmalad sih
adhuh sutaningong
kaparênga kulup mêngko sore
tinimbalan ing sri narapati
kadarpaning galih
amung arsa wanuh

prayogane kulup dèn turuti
marêk ing sang katong
bokmanawa dadi jalarane
bisa dhaup lawan Kèn Saruwi
kalakona yêkti
dahat suka sukur

Jaka Dêlêh dupi amiyarsi
kang murda manthongol
sarya manis arum pamuwuse
yèn mangkana bêcik dèn lakoni
mungguh kang kinardi
wadhah awak ingsun

mêngko ana lancang mas kang prapti
wangun kumba tinon
ing jro mèsi tirta pawitramèn
saking swarga parmaning dewadi
iku bae bêcik
karyanên angusung

kutuk kèndêl samantara kèksi
lancang mas kinaot
tuhu kadi kumba wêwangune
mèsi tirta saking suranadi
kongas gandanya mrik
wilêt marbuk arum

tan pantara kang kutuk kaèksi
wus manggon anèng jro
surup surya mangkya pangusunge
tanpa rowang amung lawan rabi
praptaning nagari
patih kang jinujug

laju kerid marêk ing ngarsa ji
datan kawruhan wong
prabu mulat kacaryan ing tyase
yayah tumon para warapsari
anambrama ririh
dènnya mandana yu

duk miyarsa kutuk murda kèksi
aturira alon
dhuh dewaji karsa anyaruwe
ing dasih kang dahat kawlas asih
sawêg anêmahi
soting bathara gung

manggih bagya kamahyangan mangkin
panambrama katong
sakalangkung anuhun dasihe
kapirênan tyas sri narapati
anggung amêmuji
nirmalaning kutuk

ing wêkasan angandika aris
adhuh mitraningong
muga jatènana ingsun kiye
karananta kutuk arsa rabi
manungsa sajati
paran wadinipun

kutuk matur sajarwa ing nguni
purwaning lêlakon
dhuh pukulun kalilana mangke
ulun sumbung wontên ing ngarsa ji
lêpata saliring
sarik sarusiku

nguni wontên dewa kang wêwangi
Hyang Paswa kinaot
putraning Hyang Purusa wiyose
swaminipun inggih widhadari
Bathari Dharani
nguni namanipun

atmajaning Hyang Mèstri sajati
mangkya kacariyos
kala taksih pasihan kalihe
Sang Hyang Paswa lan Dèwi Dharani
samya wawan dalih
ing sih trêsnanipun

pan dalihing Hyang Paswa mastani
trêsnaning karongron
èstri datan nimbangi priyane
Sang Bathari Dharani mangsuli
lêpat kang pandalih
inggih yêktinipun

jalu datan nimbangi pawèstri
sihing sakaroron
Sang Bathara Paswa atêtakèn
paran ingkang dadya tôndha yêkti
Bathari Dharani
alon aturipun

tiyang jalu manawi udani
ing dyah ayu anom
anglangkungi kang garwa warnane
yêkti dahat kayungyun ing galih
laju kambil sori
sabab wênang wayuh

pae èstri lamun aningali
priya bagus anom
anglangkungi kang jalu warnane
botên pisan darbea tyas melik
dènnya sangêting sih
dhatêng priyanipun

Sang Hyang Paswa gumujêng saryangling
adhuh jiwaningong
amrang tatal iku bêbasane
yèn wanudya wêwênanga sami
lawan priya yêkti
tan beda ing kayun

Sang Bathari Dharani mangsuli
anglêngkara yêktos
bok darbea wêwênang èstune
dèrèng wontên èstri laki kalih
anjawi manawi
kang irung sapucung

mèsêm muwus Hyang Paswa lamun satuhu
kaya pikirira
kudu nganggo tôndha yêkti
ingsun arsa wruh kang dadi kanyataan

lire lamun ingsun manjanma ing pungkur
maring ngarcapada
apa ta sira tut wuri
apa kari ana ing swarga kewala

wuwusipun Dèwi Dharani ing kakung
lamun makatêna
kawula yêkti tut wuri
sampun ingkang dhumatêng manuswa pada

nadyan nyêmplung yamani upaminipun
botên nêdya pisah
lêstantuna dados cèthi
ing wêkasan Dèwi Dharani prasêtya

lamun limut ila-ila kang tinêmu
nguni kasauran
gêtêr patêr asênggani
dhèdhèt erawati asrang sêsauran

duk puniku nuju pêparênganipun
antuk kala desa
wontên kambêt saking swargi
gandanipun tiyang sawêg pêpasihan

wor salulut panrênggasmaraning kakung
dhatêng semahira
Hyang Paswa mèt minang krêti
mrih katungkul ing garwa sami sakala

drênging kayun Hyang Paswa laju tumurun
dhatêng ngarcapada
angupadi gandaning sih
duk tinurut praptèng dhusun ing pahoman

lajêngipun anuksma ing ulam kutuk
sampun katêmahan
dènira mrih minang krêti
dados kutuk tumamèng alam limunan

masilurup munggwingguwa garbanipun
èstri ing pahoman
kang wasta Nyai Gandhori
inggih semahipun Buyut Gandhowara

milanipun Hyang Paswa dumunung ngriku
saking dènirarsa
angyêktoskên sihing rabi
punapèstu angantêpi kang prasêtya

inggih lamun taksih trêsnèng priyanipun
warnia punapa
kang saèstu botên pangling
kalampahan panggih malih dados semah

dupi sampun antawis satêngah taun
wontên kayêktosan
kèksi saking rahsa jati
kawistara ing pramana dados tôndha

lamun tuhu Dèwi Dharani puniku
nêtêpi prasêtya
lajêng tumutur majanmi
babaripun wontên dhusun ing Kasidan

mangkya sampun dados sutanipun tuhu
umbul ing Kasidan
sinung têngran Kèn Saruwi
biyung Nyai Kèsi bapa Umbul Sarwa

babaripun Hyang Paswa awarni kutuk
botên kasamaran
dhatêng pun Rara Saruwi
yèn satuhu Dèwi Dharani punika

mila kutuk bangun kadarpaning kayun
paksa amêngkua
ing Kèn Saruwi manawi
kalampahan saèstu dados pratôndha

yèn satuhu prasêtyanira ing dangu
samantarèng masa
Nyai Gandhori tinuding
anjêjawah sontên dhumatêng Kasidan

amung antuk wangsulan minta têtangsul
panggiling kudangan
têngran rêtna manik warih
sakêmbaran sabiluluk agêngira

inggih sampun kadhatêngan panggilipun
mangkya ing wêkasan
minta inah pêndhak ari
tinurutan sumêne samantên dina

lajêngipun kang manik tirta gumantung
wontên ing brahmana
wasta Sang Sodha Maharsi
pangagênging karajan ing Wandasingha

benjang lamun praptaning ubangginipun
pêndhak dintên Soma
sang brahmana yêkti wajib
angluluskên kasidaning lêlampahan

mangkya sampun têlas aturaning kutuk
prabu duk miyarsa
angungun tyas asmu tistis
dènnya wikan yèn niku jatining dewa

silarjayu manadokarèng pamuwus
lah ta mitraningwang
andika puniku yêkti
sajatining dewa Sang Bathara Paswa

kula sampun sumêrêp èsthining kalbu
marma yèn sambada
mênggah prakawis puniki
lêstantuna sagêdipun kalampahan

kutuk manggut tôndha yèn dahat jumurung
nulya sri narendra
angandika ing pêpatih
lah ta adhi wasita baya prayoga

karsaningsun kutuk lêstaria dhaup
lawan kèn Kasidan
mangkya rumatana dhingin
dèn tarêtib ayya kongsi kawanguran

apa kang wus dadi adat kutuk iku
Buyut Gandhowara
ayya kongsi angowahi
panuturing dupa ratus gônda wida

yèn wus rampung pamêtrinira ing kutuk
nuli anuduha
punggawa kang animbali
Sang Brahmana Sodha wiprèng Wandasingha

têlas dhawuhing nata patih wotsantun
wus kalilan mêdal
Gandhowara myang Gandhori
kang anggawa kutuk parêng undurira

praptanipun ing wisma kya patih sampun
nimbali brahmana
kerid dening duta nuli
marêk parêng maring ngabyantara nata

wus dinangu prakaraning mina kutuk
aturing brahmana
saking purwa amêkasi
kadi aturing wong pahoman Kasidan

ngandika rum Sang Basukeswara Prabu
lah bapa brahmana
mungguhing prakara iki
ingkang dadi kadêrênging karsaningwang

yogya lamun kalakona dhaupipun
nanging ingsun karya
kaelokan dimèn dadi
kacaryaning wong andulu pamiwahan

dene kutuk iya rinuwat karuhun
dadia manungsa
mungguh kang ingsun bubuhi
pangruwating kutuk Arya Manungkara

manawa wus mangkono ing karsaningsun
karya sêsintrenan
iwak kutuk kang sajati
iku bakal kauparênggèng bawahan

ing wêwangun cinara pangantèn dhaup
anèng dhatulaya
kutuk kang wus dadya janmi
sun prênahkên dhingin ing gêdhong pangantyan

mangkya yèn wus pangantèn wadon lumêbu
maring pagêdhongan
paran wahananing dadi
Kèn Saruwi apa ta maksih kèlingan

lamun iku sajatining priyanipun
ingkang apanêngran
Bathara Paswa ing nguni
duk maksihe padha ana ing kahyangan

apa limut boya kèlingan salêmut
maring priyanira
dènnya pisah wus alami
marma ingsun adarbe karsa mangkana

wruhanamu bapa iwak kutuk iku
sajatining dewa
kang kasêbut awêwangi
Sang Hyang Paswa atmajaning Hyang Purusa

dene iku Si Saruwi wruhanamu
tuhu waranggana
anama Dèwi Dharani
dadi somahira Sang Bathara Paswa

karo iku duk maksih anèng swarga gung
padha wawan sabda
rêbut tarka ing pandalih
amintonkên sih trêsnanira priyôngga

têmahipun padha prasêtya ing dangu
nuli Sang Hyang Paswa
samana mèt minang krêti
dadi kutuk tumêdhak maring pahoman

somahipun Dèwi Dharani tumutur
nanging salisiban
tanbuh kasidaning laki
dadya nuksma maring desa ing Kasidan

kang tinuju môngka yayah-renanipun
iku Umbul Sarwa
lan somahe Nyai Kèsi
sabanjure kongsi dadining prakara

duk angrungu Brahmana Sodha wotsantun
dahat pangungunnya
ing wasana matur aris
yèn kaparêng saking karsa padukendra

ulam kutuk punika prayoginipun
mawi kadhawahan
sagêda ruwat pribadi
rèhning dewa bokmanawi kalampahan

milanipun makatên ingkang saèstu
wêwah kaelokan
sri narendra nayogyani
Kyana Patih Wasita kang dhinawuhan

panggya Buyut Gandhowara pantêsipun
kinèn prasabêna
maring suta kang awarni
iwak kutuk yèn mangkana karsa nata

patih sampun tumanggap kang dadya dhawuh
ya ta sang brahmana
amèt rêtna manik warih
sakêmbaran katur laju tinupiksa

sang aprabu angungun sadangunipun
tanpa angandika
dene ana manik warih
sabiluluk kang praba andiwangkara

dupi sampun sampeka sinungkên wangsul
maring sang brahmana
sarya paring pamrayogi
lamun prapta ing ubaya pêndhak Soma

wajibipun kang rêtna maniking ranu
iku ulungêna
maring Umbul Sarwa yêkti
wus bênêre minta pêpanggil tinêkan

awotsantun brahmana kalilan mundur
lawan kyana patya
praptaning wisma tumuli
andhawahkên ingkang dadya karsa nata

ya ta Buyut Gandhowara gupuh-gupuh
wêwarahing suta
kutuk mangkya amangsuli
maring Patih Wasita saryasmu suka

inggih lamun makatên ing karsa prabu
langkung kasêmbadan
sawatawis aprayogi
witning dados kasmaran ingkang tumingal

kang saèstu sagêd ugi
kula rumuwat priyôngga
dene kang môngka sêsintrèn
dados kutuk sanalika
agampil traping karya
Dèwi Dharani rumuhun
duk wontên ing suralaya

darbe mêng-amêngan adi
warni kucing côndramawa
jalu ruruh kang pasêmon
abusana cara dewa
punika yèn cinipta
tumuruna dados kutuk
prapta sami sanalika

sarta ruwatipun malih
amêwahi kabingahan
wontên ingkang dados elok
sajatosipun punika
sampurnaning manungsa
kang dèrèng widagdèng kawruh
kamulyaning sangkanparan

arinipun Nyai Kèsi
kang awasta Êmpu Prastha
prênah ipe dados ipe
dènira Sang Umbul Sarwa
makatên atur amba
pawèstri wasta pun Rêmbun
semahipun Êmpu Prastha

arining sang sarwa yêkti
ruwatipun kang wêkasan
dhaupa malih ing têmbe
kang supados sami suka
makatên têgêsira
ruwat pisan saking kutuk
dados kucing côndramawa

bokmanawi Kèn Saruwi
kèngêtan ing patêmbayan
dènira katêmbèn tumon
lêlangênipun ing kina
kang kucing côndramawa
ruwat malih kang saèstu
waluya jatining janma

sumanggèng karsa narpati
atur kawula sadaya
darmi lumampah kemawon
botên ta yèn kabêktaa
kaduk tyas kumawawa
makatên ingkang saèstu
kados rare taksih mudha

môngka luwang kang utami
bêbasaning kasujanan
wignya punika yogyane
rinawatan munggwing wuntat
dados tan kawistara
tiningalna bodhonipun
botên kasêbut kuciwa

kya patih mèsêm saryangling
yèn mangkana aturira
bêcik ingsun saosake
maring kangjêng sri narendra
supaya kauningan
barang pangrehan ta iku
samana praptaning masa

kya patih tumamèng puri
angaturkên pamrayoga
saking kutuk kangwiraos
bokmanawi kasêmbadan
mêwahi kaelokan
kaparêngan ing tyas prabu
angandika maring garwa

yayi ingsun awêwarti
bakal ana kaelokan
dene babaring lêlakon
yèn wus ana dhêdhaupan
parawan antuk mina
warna kutuk bisa muwus
iku yayi yèn sambada

mangkya padha dèn yêktèni
amêmaton ing jro pura
yayi mangkua kang wadon
Kèn Saruwi aranira
sutaning Umbul Sarwa
dene ingsun kang amangku
pangantèn jalu prayoga

warna kutuk awêwangi
Jaka Dêlêh ing pahoman
kang sêsuta sajatine
iku Buyut Gandhowara
wardaning wong pahoman
duk miyarsa Dèwi Wastu
gumujêng matur sandika

dènnya kaelokan yêkti
kayaparan purwanira
ing têtika kang mangkono
sri narendra wus sajarwa
saliring lêlampahan
Dèwi Wastu suka ngungun
kadarpèng tyas daya-daya

mangkana sri narapati
rêmbag lawan kyana patya
kang dadya kasidaning rèh
kyana patih aturira
pukulun yèn sêmbada
mangke dalu ulam kutuk
kinèn ruwat dados janma

ing antawis sampun kèksi
samaptaning kang busana
kaprênahkên kinèn manggèn
dhatêng gêdhong padhaupan
makatên ing pratingkah
dipun awadi satuhu
sampun ngantos kawadaka

tumuntên Rara Saruwi
kapundhut malêbêtira
sangadinipun ing mangke
siningidakên punika
wontên ing dhatulaya
kasambadaning tyas prabu
kawistarèng pangandika

patih kinèn andhawuhi
maring kutuk dèn atanggap
ingkang dadya karsa katong
nulya Arya Manungkara
kang kinèn andhawahna
maring Umbul Sarwa iku
lêbuning suta wanudya

samana parêng wotsari
wus sami kalilan mêdal
sowang-sowangan undure
gancang ingkang winursita
ing ratri kalêksanan
samantara kutuk sampun
nirmala ruwat priyôngga

dadya manungsa sajati
manungku tyas sanalika
jroning lancang ana katon
kutuk mêmalihanira
kang kucing côndramawa
mangkana kya patih sampun
angirid kang wus rumuwat

dupi praptaning ngarsa ji
datan kongsi sinambrama
kinèn tumamèng jro gêdhong
badhe panggenan pangantyan
gantya kang kawuwusa
Kèn Saruwi lêbêtipun
sarêng sadalu punika

kaprênahkên kang arêpit
lan sayayah-renanira
amiranti panggonane
wus mangkana sri narendra
ing wayah titi sunya
amanggihi karsanipun
maring sang nirmalèng warna

amung kanthi kyana patih
lawan Arya Manungkara
manambrama wuryaning rèh
kadya mudyastawèng dewa
sang jaka kipa-kipa
manuhara aturipun
pukulun sri naranata

tanpa karya pudyastuti
rèhning amba ing samangkya
dèrèng ruwat sajatine
taksih sawêg kamanungsan
ing benjang yèn waluya
dados dewa kang saèstu
sumanggèng karsa narendra

malah mangkya ing pangèsthi
kaparênga sumawita
kasêmbadan ing tyas katong
Jaka Dêlêh kinèn lênggah
satata lawan patya
tansah samya mèt martayu
rêmbug kasidaning karya

Jaka Dêlêh matur aris
pukulun yèn kaparênga
benjang enjang kang pangantèn
mangkat saking kapatihan
mawia jinajaran
manik warih kang gumantung
wontên Sang Brahmana Sodha

môngka tôndha dhawah sampir
kang saking pangantèn priya
salajêngipun ing têmbe
sumanggèng karsa dhumawah
manawi praptèng masa
nuntên pawèstri pun Rêmbun
binusanan adi warna

kêmbar lawan Kèn Saruwi
dhaupipun sakalihan
kutuk ruwat warni sato
dados kucing côndramawa
manawi kalampahan
samya gawok kang andulu
amêwahi sukaning tyas

bokmanawi Kèn Saruwi
èngêt darbe mêng-amêngan
èstunipun botên supe
kang prasêtya duk ing kina
yèn sampun samantara
kucing ruwat dadosipun
jatining janma Sang Prastha

lajêng kadhaupna malih
lawan pun Rêmbun punika
kados ugi wêwah sae
kèndêl sang jaka wotsêkar
mangkana sri narendra
mangayubagya ing rêmbug
enjang samaptèng wiwaha

praptaning sore miranti
pangantèn pangarakira
wus kalakon patraping rèh
dadya suka pirênèng tyas
samana karsa nata
sampurnaning karya laju
kabèh kinulawisudha

dadi wadya punggawa ji
Jaka Dêlêh wus ingangkat
Arya Paswa panêngrane
Sang Prastha Arya Minarda
Umbul Sarwa anama
Arya Srawana puniku
pinaringan manik tirta

Buyut Gandhowara mangkin
anama Arya Kesrawa
lancang mas pinaringake
kang aisi toya marta
Brahmana Sodha dadya
kamituwa ulu-ulu
angrèh para purohita

parêng dènira wotsari
ingkang kinulawisudha
samya suka sukur kabèh
amêmuji raharjendra
samana wus kalilan
sêsowangan antukipun
lulus kongsi praptèng wisma

Mirit cariyos ing nginggil punika ngèlmi panitisan: wontên, sarta sagêd èngêt dhatêng lêlampahan ingkang sampun kapêngkêr, punika amènginakên sayêktos, môngka mênggahing dewa-dèwi kalêbêt prakawis gampil sarta rèmèh, manuksma sakarsa-karsanipun dados, sanadyan dhatêng ulam kutuk botên sumêlang ruwatipun dados manungsa, dening amêngkukasêktèn, wangsul mênggahing têtiyang walaka saupami gadhah gêgendholan ngèlmi panitisan, ingkang kaèsthi salêbêting manah bilih mancad badhe puput ngumuripun, angèsthi kêplasing nyawa lêrêsing panitisipun, dhatêng ingkang dipun siri, ananging lêpat-lêpat sêmbiripun pamancadipun nitis kalintu dhatêng ulam kutuk, sarta botên sakti kados Sang Hyang Paswa botên sande kalêbêt ing wajan dipun urip-urip, nyawanipun kalêpêran malih.Ki Padmasusastra.