sigêgên ingkang kocapa
pra botoh kang sami prapti
kalangan ing tumênggungan
gantya kang winuwus malih
ing padhusunan nênggih
Batakêncêng wastanipun
sawetaning Mataram
wontên wong rôndha satunggil
dede randhaning ngabèi rôngga dêmang

apan randhaning nakoda
juragan kalangkung sugih
asli saking Pangangsalan
Singabarong wastanèki
darbe suta sawiji
priya warnanira bagus
awasta Pranacitra
jêjaka sigit jalanthir
dadi panjang kidunge para biyada

rôndha wlanjar prawan desa
kèh samya ngunggah-unggahi
marang bagus Pranacitra
sadaya samya tinampik
anake pra patinggi
sudagaran bakul-bakul
tan ana kinarêpan
marma sadaya parèstri
samya dahat kasmaran marang ki jaka

sandhung jêkluk Pranacitra
kang turu ngalilir ngimpi
sambat bagus Pranacitra
wong ngulèt angop myang wahing
sambat Pranacitrèki
wong kaplèsèt tiba ambruk
kajêngkang kêrengkangan
sêsambat Pranacitrèki
ngising plênêt sambat bagus Pranacitra

ngumbe cêgok Pranacitra
mangan kasêrêtên cêkik
sambat bagus Pranacitra
santrèstri sêmbahyang mahrib
sambat Pranacitrèki
wong watuk kapêntut-pêntut
sambat gus Pranacitra
wong nini-nini angantih
ngikal bênang sambat bagus Pranacitra

wau ta Ki Pranacitra
amujung kampuh kumitir
sadalu tan antuk nendra
kongsi byar enjing tan tangi
wontên susahing galih
tan sare kewala mujung
kang dadya dalanira
myarsa ujaring pawarti
têmbang rawat-rawat tutur pinajaran

kang lidhah sinambung karna
binandhung kalamun mangkin
kalangan agêng-agêngan
ing mangkya Kangjêng Kiyai
Tumênggung Wiramantri
ngadêgkên kalangan sawung
akèh pra botoh prapta
pra bagus para ngabèi
para kenthol patinggi myang rôngga dêmang

sira bagus Pranacitra
panakawane kêkalih
angadhêp ing daganira
lagya samya mêmakani
sawung puyuhirèki
si jagung makani sawung
blêndhung makani gêmak
sawung puyuh kang dèn ulig
dèn gêgala sawunge Ki Pranacitra

ya ta wau nyai rôndha
Singabarong kagyat mèksi
ing putra gus Pranacitra
amanggung mujung aguling
ni rôndha marêpêki
maring gyannya putranipun
ni rôndha aris nabda
babo putraningsun kaki
paran ingkang dadya rasaning tyasira

dingarène sira nyawa
amujung tan arsa tangi
kulup bagus Pranacitra
wus awan tangia linggih
Pranacitra ngalilir
tumungkul amarikêlu
nyai rôndha wacana
paran sira jaluk kaki
awêcaa aywa manggung tyas sungkawa

sabobot anaking rôndha
tan kurangan nandhang bukti
apa karêp mring wanodya
naking sudagar patinggi
myang sutaning priyayi
manira kang ngêbun-êbun
suka wadenên ingwang
yèn ana karêpirèki
anak ingsun pira gèr pan amung sira

Pranacitra aturira
tumungkul amarikêni
inggih bok atur kawula
kang dadya raosing galih
kadalih kula brangti
marang wanodya kang ayu
sutaning pra sudagar
patinggi miwah priyayi
inggih dèrèng ngrêmpêlu apalakrama

datan kabuka ing manah
mah-imah salakirabi
sawêg karêm gêgêmbyakan
ambêbungah ati mami
rêmên angabên tandhing
dhèrèkan puyuh myang sawung
kawula myarsa warta
lamun ki tumênggung mangkin
Wiramantri angadêgakên kalangan

akathah kang sami prapta
pra botoh kang têbih-têbih
sami mring katumênggungan
panuwun kula bok nyai
paitan ngabên tandhing
kula nyuwun reyal satus
kadamêl ngabotohan
marang ing Kawiramantrin
Nyai Singabarong aris awêcana

adhuh nyawa putraningwang
kalingane sira kaki
yun kasukan ngabotohan
jaluk uwang satus anggris
akèh sira karêmi
aja ngabotohan kulup
krana wong anom sira
abagus anyandhang nyampir
parêk anèng ngarsane priyayi kathah

kasiku kasaru sira
kaewanan ing priyayi
ya saking panganggonira
sarwa di ngungkul-ungkuli
sira kulup wong sigit
wong bancèr jêlanthir bagus
iku kulup manawa
akèh tan sênêng sirèki
abèn-abèn andrawasi marang sira

kulup raose tyasingwang
mêlang-mêlang mutawatir
aja sira ngabotohan
marang ing Prawiramantrin
malah mandar sirèki
adaganga bae kulup
layara mring Malaka
ing Riyo Trêngganu Ngacih
paraune dhewe swargi ramanira

misih anèng Pakalongan
muara pinggir pasisir
juru kumudhi pandoman
juru masak lan panggiling
ya padha misih urip
aja kaya nak-sanakmu
iya Si Kartadeya
wuda kongsi bêbêt kêndhil
ngulandara saparane tinambuhan

Pranacitra aturira
inggih sapisan puniki
badhe mêdali kambêngan
sawung mring Prawiramantrin
punapa raosnèki
ngabotohan ngabên sawung
sarawungan ing kathah
wawan toh lawan priyayi
tan andarung namung sapisan kewala

ya ta wau Nyai Rôndha
Singabarong sih ing siwi
dhuh sutèngong Pranacitra
iya kulup sun lilani
sapisan bae kaki
aja manèh ngadu-adu
akarêm ngabotohan
dudu kasukaning cilik
iku kasukane priyayi ngawirya

dudu panggawe pajiwa
panggawe angrusak dhiri
anarik mring kêmlaratan
milu-milu kang priyayi
ana ingkang tinolih
marang kasinggihanipun
tan ngeman karusakan
repote anôngga kardi
de wong cilik yèn wis balindhis duwèknya

tan ana ingadhang-adhang
dadi tiwasing ngaurip
sakathahe kang tumingal
kabèh padha angarani
bangsat durjana maling
marma sira wong abagus
ywa karêm ngabotohan
yèn kadarung têmah lali
nora ana duwèke kang rinêmênan

kang putra matur noraga
kados botên yèn kadyèki
ni rôndha ngling sokur sira
sarwi nyorog pêthinèki
ngambil wang satus anggris
sinungkên tinampan sampun
lah kulup wus mênyanga
baturmu loro ywa kari
Si Balêndhung Si Jagung padha milua

kenthol bagus Pranacitra
angandika maring abdi
Blêndhung Jagung sira padha
anggawaa jago mami
si modang dèn abêcik
panggawamu nèng marga gung
êmbanên cindhe kêmbang
kopohe cawêni putih
kêkorèke bêdholane lar priyôngga

Blêndhung Jagung tur sandika
sawunge wus dèn rêtèni
sira bagus Pranacitra
wus ngrasuk busana adi
akampuh jingga sari
paningsêt pathola madu
kêkonyoh mêmêntahan
acêlana cindhe wilis
arja dhuwung kinatah tinaturêngga

ngagêm kuluk kanigara
nyamat cêcandhèn mas adi
kacu kumbaya kusta bang
asêsumping gajah nguling
wusnya busana adi
Ki Pranacitra agupuh
mojar mring rowangira
payo Blêndhung Jagung aglis
amucunga marang ing katumênggungan

ya ta wau lampahira kenthol bagus
Pranacitra ingkang
arsa angabêni tandhing
nênggih marang kalangan ing tumênggungan

rowangipun sawiji angêmban sawung
kang sawiji bêkta
reyalira satus anggris
badhe tohnya jagone aran si modang

rencangipun arane Si Blêndhung Jagung
wus lajêng lampahnya
langkung padhadhahanèki
ya ta wau pra bakul jêplak langakan

mondrong canthur bêgajagan lan kathuyul
jêblogan aluran
êmbês-êmbês lan dêdungik
ladrang nginthil pêpara myang sambewara

samya nguwuh anjêjawat nguwuh-uwuh
saking wuri ngarsa
titip toh sadaya sami
angulungkên artane sarwi ngujiwat

ana suku patang reyal myang nêm suku
rong reyal sêreyal
kang têlu têngah sêtali
kang sapuluh uwang ana rolas uwang

têlung suku patang reyal yang nêm suku
têlu têngah miwah
pitu têngah wolung anggris
klima têngah nêm reyal myang pitung reyal

sru gumuruh swarane kang nguwuh-uwuh
kang gus Pranacitra
niki lho niki lho ngriki
kula titip yatra pêcah sangang sêka

kanthongipun pêthak dèrèng kula itung
suwawi punika
tampanana dhuh wong sigit
anauri sira bagus Pranacitra

sampun susah-susah andika bok ayu
yèn kawon kang arta
gèn dika nglumpukkên kêdhik
kadya êbun anunakakên dagangan

bathinipun sakêdhik saking sajumput
niku bakal ilang
dèn tohkên mring sawung mami
sarêng muwus para bakul sambewara

adhuh bagus lah botên ta kajêngipun
wus punaginingwang
anggêre lêga tyas mami
nadyan tuna satak lamun bathi sanak

lah ta bagus èsêmana bae ingsun
malah abathia
boya tuna sawêtawis
nêbas èsême wong bagus lêng-ulêngan

pan kumêpyur nunjêm têrus marang kêmpung
dhèhème sapisan
nyidham kaworan sayêkti
gumuyune kadya patutan nêmbêlas

mandhêg bagus kula ngêndhêgi rumuhun
kèh solahing jawat
Blênthung Jagung anauri
sarwi sêntak gumuyu dènira ngucap

dhuh bok ayu bae kewala ta canthur
ngandhêgi ing sira
aku iki ya wong nyênthing
iya bagus pêpênyon ajêjingkêngan

dhasar bagus tèbès mèrèt wiron mancut
jêlanthir jênthara
anjêlarat anjêlirit
wong gumrining mancêning kuning abrêgas

bagus alus janjras majas dhasar tulus
mêsês lêng-ulêngan
dhèmês luwês sarwa manis
para wadon gumuyu sarêng wuwusnya

dene iku wong dhapure kaya grumbul
lir mêmêdi sawah
dêdêgmu iku amirib
êmblêg tenong nora nganggo winêngkonan

wangunipun apan kadya paga suwung
lambemu iku ta
lir tumang gêmpal anjubir
bathuk kadya mênyaton irung kukusan

lah gulumu kaya ugêl-ugêl buntung
iku janggutira
lir torong sumpung wus lami
êndhasira lir kuwali wadhah jangan

kadya krèwèng laweyan kupingirèku
pundhakmu têlênan
gêgithokira pan kadi
êmpluk uyah kaya kêndhi punukira

mung tanganmu karo iku kaya irus
èpèk-èpèkira
lir enthong rêgêd abusik
darijimu lir buntut parut wus gêrang

mung wêtêngmu bêlênêg ngêndhil anyêmpluk
bokongmu iku ta
lir tanggok tan dèn êsuhi
sikilira lir garan siwur protholan

mung ulatmu kaya terong duk kinulub
Blêndhung Jagung ngucap
anyêntak sarwi nudingi
ya munia manèh yèn arsa uninga

mring tabokku sothoku lawan dugangku
ambakna wong mada
nèng pawon kabèh wak mami
mara enggal yèn wani ge kumêcapa

para wadon ajrih tan ana sumaur
mèsêm palingukan
Blêndhung Jagung ngiwi-iwi
nolih-nolih lakunira pan kinarya

Pranacitra gung jinawat nèng dalanggung
ana bakul prawan
nyêlak nguwuh-uwuh ririh
dika mandhêg sakêdhap gus Pranacitra

mring pundi gus ngling kularsa ngabên sawung
marang tumênggungan
ni bok rara mèsêm angling
kula titip toh nêm reyal dika bêkta

kula wau pêpajêngan jarit sarung
anggèn kula babar
wingine punika lagi
kalih wulan pan ambabar kalih kêbar

salirange pêpajêngane nêm suku
dèrèng ngêlong sigar
sih wutuh nêm reyal niki
gya ingulungakên wau artanira

niki lho gus sakanthonge pisan wulung
Pranacitra mojar
ya dimène dèn tampani
mring Si Jagung dèn ulungkên gya tinampan

nulya laju Pranacitra lampahipun
ana lanjar mudha
kapang-kapang anututi
nguwuh-uwuh dhuh baguse Pranacitra

lamun bagus inggih arsa ngabên sawung
kula titip arta
wolung suku kathahnèki
mêntas payon gèn kula sade tênunan

lurik kêpyur sinjang dhasaripun alus
wontên tiyang têmpah
duk wingi lagya nyikati
wus rong taun lamine dènira mêkas

wontên malih nguwuh kakang-kakang bagus
mandhêga sakêdhap
manawi kenthol marêngi
kula turi inggih sipêng griya kula

lamun parêng sakêdhap kewala bagus
wontêna nêm wulan
griya kula mupung sêpi
bojo kula pan sawêg kesah adagang

dadi jagul amikul momot apunuk
sun têdha matia
dipênthungana nèng margi
dibegala dirampoga dimèn modar

anèng purug botên susah botên gêtun
laki wong anyalang
angur lakia wong sigit
patut ingsun rewangi dol sêga tumpang

dawêg bagus niki yatra têlung suku
dèrèng pati kathah
kula nyèlèngi sawarsi
wade pêcêl amênthêl tan pati kathah

niki lho gus dika gawe ngabên sawung
wontên rôndha goprak
cêluk-cêluk anututi
kang gus kang gus dhuh kakang gus Pranacitra

kula titip yatra pêcah mung nêm suku
dika go pawitan
ngabên sawung yèn marêngi
sakanthonge gèn kulaawade toya

anggèn kula nyèlèngi satêngah taun
ana wong wis tuwa
nini-nini amarani
grumuh-grumuh lakune asêngkayigan

sarwi nguwuh muwus kaduwul-kaduwul
kenthol Pranacitra
andika mandhêg tumuli
hês hês adhuh dika ajêng gêthuk tela

lawan yatra kathahipun pitung suku
karyanên pawitan
gon kula bêburuh niki
usug dadah sakèhe wong duwe anak

dawêg ta gus dika gawe ngabên sawung
ingulungkên nulya
Pranacitra anauri
lah ta nini bok sampun asusah-susah

nini pikun angling o botên ta bagus
nulya tinampanan
ni tuwa bungah tan sipi
gih mangkotên hu hu huh hu guyu latah

aris muwus kula niki tutur bagus
ngong tuwa kêlapa
yèn kiring kèh santênnèki
Pranacitra ngling aris si nini jawat

nulya laju Pranacitra lampahipun
pan kathah wuwuhnya
artane salawe anggris
kajawine arta sangune pribadya

ya ta wau lampahira praptèng warung
warung tumênggungan
gègèr solahirèng janmi
yêl-uyêlan marani mring wurinira

kadya gabah ingintêran
ingkang samya dhêdhasar pinggir margi
sami ngadêg cêluk-cêluk
bakul prunjang myang prada
bakul prunjang ngadêg sarwi nguwuh-uwuh
kenthol bagus Pranacitra
ing ngriki andika linggih

bakul prada sru wuwusnya
ngriki mawon bagus andika linggih
kula ladosi wong bagus
punapa kang kinarsan
sampun susah-susah mawi dika tuku
kula saosi kewala
sarwa gadhah bagus niki

bakul prunjang sru anyêntak
wong wis aku ingkang ngaturi dhisik
ngriki mawon gih wong bagus
dhaharan busanarta
pêpawitan dika gawe ngabên sawung
sêkar tuwin jêjêbadan
suwawi bagus suwawi

bakul prada ngujar-ujar
ambakna wong muwus anggêre muni
lagya ngong aturi suguh
kang nguwuh dhingin ingwang
têka dadak dhèwèke iku dol ayu
amêmêjang wong angundang
bok sing rada idhêp ngisin

upama sira tênana
mandahneya gonmu brêngkut kêpati
bakul tang-utangan nyambut
bakul olèhmu ngêmplang
iya arêp kinarya tombok wong bagus
baya dadi bêboyongan
mudhun dicancang lir anjing

bakul prunjang sru angaprak
sidipênthang alu dhase trayoli
cocote si asu buntung
lunthe sundêl kranjingan
iya nadyan utang-utang anyênyambut
tuwin angêmplanga pisan
tan nyambat bathangmu joprit

bakul prada wêngis ngucap
sa-bisaa sira arêp amukir
nèk mukir tak dhêplok ngalu
wong edan kaya sira
lah munia yèn arêp rasa tanganku
ora jamak ora jamak
tak kêpruk dhasmu ing krambil

isi trayoli binatang
lah bok iya dijajal ngêpruk krambil
mrenea-mreneaasu
ulêng jambak-jinambak
rame gulêt gruwêkan rawuk-rinawuk
dêdrêg kèkèt jêjênggitan
cakot-cinakotan kuping

arame lir asu kêrah
wong sapasar uyêl samya ningali
gègèr samya lok gumuruh
gya pinisah Ki Tôndha
dhuh elinga bok ngantèn êmpun ta êmpun
anak laki tinolèha
gawe rusuh warung iki

wus pisah kang têtukaran
ngêmu êrah pipi bathukirèki
ingundurkên kalihipun
sarèh samya alênggah
nèng bangone dhewe-dhewe kalihipun
bakul prunjang misih ngucap
mring bakul prada nudingi

pancèn wong kranjingan setan
nora jamak-jamak amêjanani
siditanjir ngalun-alun
êndhasmu kongsi ngarang
bedhangaku arêp sira aku-aku
bakul prada bêngis ngucap
angadêg gênti nudingi

kowe dhewe sing kranjingan
wong wis kaplak datan idhêp ing isin
bokya aja adol umuk
sundêl wong babêdhatan
malah kowe iya ingkang ngaku-aku
dibedhang gus Pranacitra
môngsa wèha sun labuhi

nulyarsa paran-pinaran
gya Ki Tôndha anikêp saking wuri
anggronjal êmèh marucut
sami mêmpêng kalihnya
kapanjingan iblis lanat ngarubiru
kaku tyasira Ki Tôndha
kalihnya dipun gandhuli

sarwi sangêt mêta-mêta
ih wong iki tan kêna dinggo bêcik
gya ginèrèd kalihipun
winangsulkên gyanira
Kyai Tôndha sarwi ngucap masra-masru
nudingi kalawan rotan
yèn tan manut dak gêbugi

karo padha nora kaprah
gawe rusuh nèng warung ulêng sami
wong liwat padha rinêbut
tur ta durung karuwan
yèn dhêmêna kang liwat marang sirèku
angur ta aku kewala
rêbutên pasthi nuruti

kalihe malêruk ewa
èsmu ajrih dadya tumungkul nangis
kocapa gègèring warung
bangsat ambarung sinang
anarambul bujang pitu sarêng ngrêbut
sru gègèr ulêng-ulêngan
tambuh lor kidul myang wuri

wong dol dhawêt cao srêbat
rondhe tahu rujak lêgi myang êbir
rujak gobèt jênang grêndul
sate kupat balendrang
rujak crobo wedang tape samya gugup
tinunjang wong adol ôndha
adol pring jaran nututi

bangsat ngutil ngambul samya
pinggan suru mangkok sami dèn ambil
wong dol wade jarit sarung
lumayu salang tunjang
wong preyalan kocar-kacir dhuwitipun
rinêbutan marang bangsat
Kyai Tôndha gya nulungi

bangsat kang samya angrayah
ginêbugan kang cêlak dèn jêjêgi
wong ngutil samya lumayu
ajrih marang Ki Tôndha
ya ta wau bangone Ni Rara Mêndut
dhasare kongsi apadhang
katunjang wong gègèr sami

ni rara amingkis gubah
cumalèrèt gumêbyar gya kaèksi
Pranacitra sarêng dulu
kalihe was tumingal
tyase Rara Mêndut kalangkung kumêpyurkumênyut Ki Pranacitra
kapagutan ing pangliring

apan kadya panjang putra
tibèng sela sarêng dulune sami
ni rara micarèng kalbu
botoh ing ngêndi baya
dene têka bagus sigite anuntung
muga mampira sadhela
tukua rokok mring mami

baya iku kang sayogya
amupua mring raganingsun yêkti
dadyati têmên wong iku
yèn pinarêngna uga
sun têtêdha wong bagus asiha mring sun
wêlasa ing kawlasarsa
sun labuhi lara pati

ing donya praptèng dêlahan
Rara Mêndut micara jroning ati
sapa baya wastanipun
gya nuding rowangira
sira bibi têtakona dèn agupuh
mring bature roro ika
gya mentar têtanya aris

Blêndhung Jagung apêpajar
lamun sira têtanya gih puniki
baguse Pranacitrèku
kang takèn niku sapa
sinauran gih punika Rara Mêndut
nulya wangsul apêpajar
Rara Mêndut langkung brangti

Pranacitra tan prabeda
tyasnya wirong kadadak dènnya wingit
kasaman sênuting kalbu
gus Pranacita apan
dèrèng miyat dyah kadya Ni Rara Mêndut
lan dèrèng tate kagiwang
maring dyah lagya samangkin

angunandikèng jro driya
sapa baya rane kang marung iki
dene akarya wulangun
anggebang wong lêlungan
nging tan larang yèn sun tohi lara lampus
sanadyan wêdhak ludira
tan gumingsir praptèng pati

ngandika mring rowangira
iku sapaBalêndhung matur aris
gih puniku Rara Mêndut
biyadèng Wiragunan
dangu dènnya sawangan pagut pandulu
trênyuh ing driya kalihnya
samya kasmaran ing galih

liringe angadu rasa
sadlerengan samya cuwa ing galih
ya ta laju lampahipun
mèh prapta ing gledhegan
ngancik kori nênggih parêntênganipun
kocapa ing pakalangan
anggambuh pra botoh sami

