Anuju wulan purnama
lir raina padhangnèki
badhene wetan pandhapa
ênggènne ananggap singir
pêpak sajèn mawarni
sêkar konyoh lawan kutuk
sêkul tumpêng mêgana
warni pasar amêpêki
salawate nèng sajêng salawe reyal

Rolas wadhah samya dhulang
liya ancak lawan cêthing
miwah bokor gêlas talam
sadaya dipunsasabi
sinjang sêkaran warni
bathik lurik lawan wulung
myang karukub kurungan
kang sinjang mawarni-warni
padhang bulan binanton obor sasanga

Myang kang saos pêlataran
patih mantri lan prajurit
pandam ting parik tinata
dènnya lênggah kyai dipati
ngêdhangkrang anèng kursi
pinggir pêndhapi gènnipun
cênela kinêmbangan
pantês ngagêm nyamping bathik
nagasari jinêmbangan latar-pêthak

Paningsêt cindhe jo bara
rasukan blah-bantên asri
sêmbagya lus kapuranta
corèke kêmbang pinêthik
kotang kancing mirah brit
pêniti jangga intên byur
dhuwung ganja tinatah
ing intên mirah tulya sri
kuluk cêmêng baludru rinenda ing mas

Gumbalanya kêkêtugan
sumping sêkar hèr rinukmi
abagus pupuk sêmbada
lir kêlana angêjawi
ingayap para cèthi
abusanendah yu-ayu
kênya randha wêlanjar
andhèr marêk ki dipati
awibawa tinarap para biyada

Miwah sêsaosanira
ki adipati nèng ngarsi
kênap lan bangku cancingan
sinêrbèt putih tulya sri
ingkang anglaladèni
pawèstri samya yu luhung
wedang tèh mêmanisan
puwan roti wedang kopi
anèng ngêkan sêmuwa isining meja

Sacarane lah-olahan
guguriyan manis-manis
pêpak di-adi ingolah
miwah woh-wohan mawarni
samya rumat cumawis
latar ginêlaran sampun
lampit agêng apanjang
gonne panjak dèn-gêlari
klasa alus yata ing wau samana

Mas Cêbolang ingandikan
Ki Jamali kang angirid
busanane Mas Cêbolang
baju kotang kêsting abrit
pinggir rinenda alit
nyampingira kasa wulung
sabuk putih rong kilan
kuluke bathokan sêtrim
dhêstharipun jêplakan putih rinenda

Adhuwung kêmalon abang
gayaman landheyan miling
tulange ulam minatan
mirah agênge saranti
santrine kabèh ngiring
gêdhe cilik luwih satus
wong nonton pan atusan
kalbu abdining dipati
nadyan lare desa pan kenging kewala

Pan parêntah sang dipatya
nyukakna manahing ngalit
marma wong nonton akapang
ki dipati lênggah kursi
ingayap manggung sêlir
samya binusanan murub
pan wus pêpak sadaya
sinarah pênjaluknèki
saprabote kimas gèn badhe anulap

Pan wus dhawuh kinèn lêkas
sêndika kang dèndhawuhi
anulya nyandhak tarêbang
sasolahira rêspati
dhasar radi kinardi
apacak têrbang pinangku
ing dhêngkul dhangak ladak
bêranyak anggunungsari
adan lêkas sajak Jawi sêkar Lêmpang

Swara muluk gêtas rênyah
angungkung arum tur manis
ngês wilêtnya nganyut manah
panêrbange angapipir
sabat gya naurani
tarêbang tiga gumrumung
barung angklung lan kêndhang
calung calapita gadhing
ramya gobyok gumêr gêtêr magênturan

Wor swara sru lagu Lêmpang
orêg kang samya ningali
jêjêl riyêl yêl-uyêlan
dhêsêkan pipit pinipit
kèh solah-bawanèki
bungah kang para calimut
cêlêr-cinêlêr ramya
kathah kang kelangan sami
opyak gègèr sakêdhap nora karuwan

Suwe-suwe tan rinasa
kelangan pêrlu ningali
jalwèstri carup dhêsêkan
wong kang dhugal mangarahi
mring wong wadon anggriming
tangan nguyêl-uyêl susu
nalusup gagap-gagap
gêmbok ginêgêm agêmi
kèh mangkono wênèh têkêm tinêkêman

Yata wau Mas Cêbolang
narêbang bêsus awasis
gêtêr kumitir ngapinjal
kêtungtung pyêk tong-ting tong-gring
prung prèng grung pang pang pong ping
klong klung crik crik crèk bah bah gur
tung-klêk tung-plêk tung ting brang
pap pêp bah bah thir nal nil nil
nguk nguk brêng brung pung pak pung pyak dhung dhêng dhung brang

Kang sauran rêbut sora
swarane samya sru angrik
rahab ungkul-ingungkulan
santri barung naurani
yèn nuju sèlèhnèki
sauran gènnya gumrumung
yèn kabèh tibèng gongan
Mas Cêbolang kang nampèni
ngêlik mêlung ngungkung mêmbat angêmandhang

Anglangut swara rum mêmbat
bêning lir suling wratsari
tan ana swara kang memba
êmpuke gilig amêthit
mangkya kang samya singir
wus dangu dènnira talu
suwuk maca sêlawat
kèndêl aso ngaring-aring
pan anglela Mas Cêbolang anjênthara

Ki dipati ris ngandika
êndi sabatmu kang dadi
tandhak kang jiblês wanodya
mas Cêbolang matur inggih
punika kang prayogi
pun Nurwitri namanipun
pinundhut binusanan
carèstri ronggèng linuwih
pinaringkên kinèn tumuli lêkasa

Tur sêndika Mas Cêbolang
lêkas bawa Gambirsawit
swara rum manis ngêsira
mêmbat wilêt dudut ati
santrine naurani
gumrêmbrêng barêng trêbang brung
rampak ukêle padha
tan ana gangsul mênèhi
Mas Cêbolang akipat panrêbangira

Nulya tandhaknya abêksa
berag kabèh kang ningali
ki dipati langkung suka
abdine kinèn nglêboni
gêntèn lan dèndhawuhi
tombokira kabèh nyuku
suka gantya abêksa
abdinira ki dipati
sasênênge dènnira njaluk gêndhingan

Sawênèh ana barêngan
samya gêndhing Gonjang-ganjing
bêksa karone bramantya
sêbrak sarêng narik kêris
gègèr ingkang ningali
ki dipati langkung bêndu
sigra anyandhakrotan
kang tukar lumayu ajrih
pan wus pulih tata kang nonton sadaya

Yata wau ki dipadya
kepengin tumut angibing
kang abdi kêplok sadaya
manggung sêlir suka sami
Montro gêndhinganirèki
tan dangu anulya sampun
yata Kimas Cêbolang
tan kenging ngampah kang galih
tarêbange wus sinungkên rowangira

Buka rasukane jubah
mung kotange ingkang maksih
duk waune sinasaban
jobah kotange tan kèksi
yata lêkas angibing
bêksanira bêksa alus
gêndhingane La-êla
orêg samya kang ningali
saabdine ki dipati langkung suka

Miwah sira ki dipatya
langkung sukanirèng galih
yata wau kang abêksa
sawusnya niba kang gêndhing
kimas bêksane nyirig
nglètèr sarya pancak gulu
ngalahkên tandhakira
bêksane nurut ing pinggir
-ring kalangan sarya ulate kinarya

Kwèh bungah satêngah ana
sawiji kaum ningali
Dulsubur lan bojonira
nêdya mèlu naurani
mantêngah gambyong singir
kang gumawang andudulu
sêsêg tan antuk marga
migag-migug sru kapipit
nimbok Subur rada wasis sok gêlêman

Dèn incih kiwa têngênnya
dhinêsêg dipun-gagapi
kêna cêg kang payudara
kinêpêl pinidih-pidih
puringisan ngèsêmi
kang nguyêg saya kêsusu
rinangkus sinjangira
bok Subur pasang anyênthing
tanganira kiwa gondhèlan kang lanang

Kang têngên kari saduwa
nèng dhêngkul sarwi anjênthir
pinarnahakên agampang
tumanduk kang mangarahi
bênêr andêdêl nuli
garêgêl balusuk puput
kasamur iyak-yêgan
lir linampahkên pakolih
enak-enuk sipunuk nora katara

Uyag-uyêg dhêdhêsêkan
Dulsubur pangrasanèki
dêg-dêge solahing kathah
tan nyana bojone untir
anjongok rada jêngking
kêsêl ngadêg awatipun
Dulsubur wus pitaya
kasamur solahing janmi
malah gênti kiwa têngêne anggarap

Gilir ginarap wong tiga
nuju panggarap kang kèri
duwèke gêdhe adawa
satêkêm nêt mangang luwih
Ni Subur ngulètnjundhil
asru banène kumlukuk
Dulsubur kagyat mulat
bojone ginarap wingking
asru ambêngok ngudubilah katiwasan

Gumrubyug kang garap uwal
slendhang tapih dèndhèdhèli
marang bangsat kang anggarap
mung kari kulambinèki
gègèr pating jarêlih
Dulsubur sru tulung-tulung
mundhak dadi bayangan
bojone dènuli-uli
nulya mulih bojone banjur pinala

wontên walanjar satunggal
abdinira ki dipati
pan lagya kagêm sapisan
ing mangkya dipunkasihi
nama pun Jaemanis
akuning wêdana suluh
netra jahit balerah
alandhêp idêp tumêngging
payudara kêngkêng lir mundhu undhuhan

Pangangge kinacèk pêlag
ngungkuli kang para sêlir
tikêl rêgi parabotnya
saking sihe ki dipati
nging rada ngadi-adi
pan kêmayu adol ayu
ulate êblas-êblasan
aling-alinge ngladèni
mring ki adipati yèn wus nêbih gènnya

Malah cêlak lawan panjak
sadhela bali ngladèni
kacu kumbaya kusta-bang
krêp nginang idu ngacuwis
bêlisên susurnèki
sabithi atos lir watu
polahe kêrang-jalan
nènèr kèwês galak lirih
pan sasore wis pindho kacune ilang

Saking mèndèse aganas
nas-nès mènjèng nunjang kuping
kapengin marang kang nrêbang
sedhat-sedhot ulatnèki
kadulu mring ki dipati
agya marêk anèng ngayun
yèn wus katungkul lunga
dol ayu dlèrèngan liring
pan kêmaruk kinasihan ing bêndara

Anjêngglèng minggir kalangan
misah gon lan kancanèki
eram sakèh kang tumingal
kênèse lindhis kêmini
samana amarêngi
sawiji wong andêdulu
sudagar ngangge mumpyar
sakojur dipun dhèdhèli
kêna kabèh gêmbor-gêmbor galimpangan

Gègèr asru lêng-ulêngan
caruk-caruk ting jarêlih
wor winor nora karuwan
kabrawuk bok Jaemanis
têlas dèn-balojodi
ambalêjêd bukung widhung
kauyêl ing-akathah
angadêg ki adipati
langkung duka asru mring kawulanira

Dene kaya wong alasan
kabèh kang nonton si Joprit
de iku mas patih ada
nyengoh kabèh kênèng baring
upayanên dèn aglis
sapa kang agawe rusuh
gupuh kawulanira
anggolèki kang ngrusuhi
tan kapanggya mung wong siji ngathang-athang

Dèn-idêg-idêg ing kathah
katur marang ki adipati
lawan pawèstri satunggal
katur yèn pun Jaemanis
gêgêtun ki dipati
kêkasihe ambaluju
duka mring wong lanang kang
kaudan kinèn gêbugi
dosanira dene amêmadha uda

Gya parentah ki dipatya
kinèn njagani kang bêcik
aja na wong rêrusuhan
jaganana tumbak bêdhil
matur sandika aglis
dhinawuhkên sadaya wus
tap ajrih wus tan rêsah
ki dipati ngandika ris
hèh ya panjak bêksaa lan tandhakira

Cêbolang ture sandika
nulya bawa Lompong-kèli
swara rum gêtas araras
nyênyêt ngêsês mijêt ati
sauran naurani
gumuntur gêr barung arum
pyung pyung pyêg dhêng tung tung brang
pêp pêp bah bah klong klung thur thir
orak arik nal nil pong ping tung pêg bêng bung brong brang

Sêsêg gobyog asauran
yèn wus têkèng gonganèki
grêg pêt ririh trêbangira
panabuhe ukur jawil
kang sangêt mung kakalih
calung calapita barung
nampani Mas Cêbolang
lan tandhake barung ngêlik
mêthêt mêrit awilêt gulêt ulêtan

Akancuh rêncang swaranya
lir rêbab barung lan suling
nyamlêng saplak nora jamak
Mas Cêbolang lan Nurwitri
tog tinog dènnya ngibing
Mas Cêbolang bêksa kakung
Nurwitri bêksa dyah
akarya wêmbaning ati
kaya uga Onêngan lan Wukirsêkar

Sasolahira kinarya
liringe amêratani
kang kasangkut ing paningal
gêragapan sênig-sênig
tan tawajuh ing ati
ati lir runtuh talêdhug
kênèng sumbaga gêndam
Mas Cêbolang ngigêl apik
asta manthêng andhêngklang klèk pacak-jangga

Narècèt rikat kumlepat
wiwir sondhère kumitir
ahebat naga kapalang
tandhake mungsêr sasirig
lir parênjak tinaji
larap majêng lajêng nindur
golang-galing linglingan
kwèh ningkang myat ciptèng kapti
kaya-kaya lan dhèwèke mêngkonona

Wanodya ingkang niningal
samya kasmaran kêpati
kanyut wat kenging sumbaga
gêgês tyasira mawêrdi
miwah manggung lan sêlir
-ira ki dipati wau
tambuh ing solahira
ana ngulèt kirig-kirig
angacêcêng malah mijil rasanira

Banjur lumayu wan-awan
nguyuh mring pakiwan sami
yata ing wau samana
Mas Cêbolang kèndêl nuli
wangsul dènnira linggih
sang dipati nulya dhawuh
kinèn lêkas anulap
pan kinèn aso kariyin
pan sandika ature Kimas Cêbolang

Yata manggung sêlir samya
iriban samya balangi
ing gêgantèn miwah kêmbang
wênèh bajong-bajong liring
ana ingkang ngawêti
sarwi ngêblongkên gumuyu
nanging langkung iriban
dènnira balangan liring
ciptanira êmbèn bae rêruncungan

Yata lêkas nyulap Mas Cêbolang wau
kumutug kang dupa
tumpêng papat dènkurungi
Mas Cêbolang bêksa ngubêngi kurungan

Lan tandhake mubêng kurungan ruruntung
sawusnya mangkana
kang kurungan dènungkabi
tumpêng papat seje-seje thukulira

Siji thukul wit-witan lombok wohipun
siji wit sêmangka
uwohe sakêndhil-kêndhil
siji bligo uwohe sadandang-dandang

Siji waluh sagembol-gembol wohipun
suka kang tumingal
ki dipati thrusthèng galih
angandika hèh panjak apa kênaa

Kabèh iku apa kêna-a jinumput
matur Mas Cêbolang
botên susah inggih kenging
dhinahara nadyan binêkta mantuka

botên purun molah-malih sampun lugu
sanès lan wong kathah
kang limrah warti tan kenging
yèn punika inggih ta kenging kewala

Langkung suka dipati angatak gupuh
manggung sêlirira
samya kinèn amêndhêti
kumarayak apan sami rarêbutan

Angundhuhi sêmangka kalawan waluh
acêngkah-cinêngkah
samya rewange pribadi
lajêng ulêng adêdrêg têngah kalangan

Ki dipati duka kèn ngundurkên sampun
wong nonton sadaya
langkung sukane kêpati
yata badhe lêkas malih arsa nyulap

Nyandhak janur kuning lan ron bêndha gupuh
lan lar bèbèk ayam
lan lar manuk êmprit pêking
lar brêkutut dêrkuku putêr lan dara

Linêbokkên kurungan kutug kumêlun
Mas Cêbolang bêksa
lan tandhakira ngubêngi
tarêbange tinitir kaya bêdhaha

Parikane apan muni Surung-dhayung
sawusnya mangkana
kurungan wus dènungkabi
sawarnine êlar wus wujud sadaya

Godhong bêndha apan iya dadi bulus
janur dadi ula
sawarnane kabèh sami
bèbèk ayam manuk bulus lawan ula

Abuburon datan ana ingkang mêtu
saking ing kalangan
suka mulat ki dipati
miwah kabèh wong kang sami aniningal

Ki dipati angling apa kêna iku
bèbèk dèn-opora
lawan pitike ya dèn-tim
matur nêmbah sira wau Mas Cêbolang

botên susah pan kenging sadayanipun
suka ki dipatya
nulya kinèn anyêkêli
pan kumrubut sagung kang para parêkan

Mung ulane lan bulus wus rinaracut
marang Mas Cêbolang
mulih dadi janur kuning
bulusipun mulih dadi godhong bêndha

Ki dipati suka malih ngandika rum
ya manèh wêtokna
kabisanmu kang gawoki
Mas Cêbolang nuwun ature sandika

Nyuwun lêsung kakalih saalunipun
sigra ki dipatya
mundhut lêsung nulya prapti
mujur ngidul mujur ngalor saalunya

Pan agupuh Mas Cêbolang masang kutug
kang lêsung ginunan
dinumuk-dumuk kaping tri
tan antara obah lêsungeamapan

Alu wolu samya bendrong akumruwuk
titir kokothèkan
maju sarêng lêsung kalih
muni dhewe ambendrong alu nêmbêlas

Lêsung tumbuk ajêblès surung-sinurung
alunya tan gigal
saha sru bendrongan titir
tung prang tung prong tung prêk thung thung prêk dhong dhong brag brag

Kang andulu sadaya suka agumun
lêsung tutumbukan
alu titir tanpa janmi
alu kalih ting balêbêr liru gyannya

Saya cukup kang nonton uyêl atimbun
kang sawênèh ana
wong bêbedhangan wus lami
pan katuju kapanggih ana tontonan

Sukèng kalbu kalihe dhêkêt akumpul
pan sami karsanya
kasamur pipit-pinipit
tutug ing sakarêpe agêgarapan

Dangu-dangu katara ing solahipun
ing kiwa têngênnya
ginêtak uwal kang untir
pan sinurak ginaguyu ing ngakathah

Èstrinipun lumayu tan bisa mêtu
dènuyêng ing kathah
susune dèncucuwoli
cak cêk mak mêk mal mol susu pipi branang

Wusnya dangu dènnira angadu lêsung
anulya rinucat
alu ngalumpuk gènnèki
lêsung kalih wus kinèn anggawa mêdal

Suka ngangkat ki dipati ngatak gupuh
manèh alêkasa
mêtokna kagunan malih
kang liningan sèndika santrine nulya

Gya binanda tinalikung winayungyun
suku antuk jangga
ginayut gayut ginodhi
sawusira linêbokakên kurungan

Lawan mantra sarta kutuge kumêlun
Mas Cêbolang ngatak
mring panjak gêndhing Kinanthi
Wiratruna dyan lêkas gumêr swaranya

lajêng tandhak lan Kimas Cêbolang runtung
ubêng nèng kurungan
kaping pitu gèn-ngubêngi
sawusira ngatak kimas panjakira

Kinèn salin Kêbogiro gêndhingipun
gumuruh swaranya
sêsêg kang bawa gora tri
pan tinitir gumuntur trêbang barungan

Kang dudulu tan bosên pênontonipun
sangsaya kapranan
wontên wong lonthe sawiji
langkung landhêp ampuhe prasasat sarpa

Lonthe iku warnane kalangkung ayu
singa wong jinawat
tan saranta nuli ngincih
gya ginarap nèng têngah tontonan

Dèrèng tutug kang anggarap krasa jêpluk
mundur mèkèh-mèkèh
dheprok nguyuh ngolang-ngoling
wontên malih kang anggarap dêg-adêgan

Lagya maju anglumba sakala abuh
pan sasore mula
olêh wong salawe luwih
kabèh rêngkêng-rêngkêng gêrêng-gêrêng lara

Ana banjur kulit lonyoh ting palêpuh
pan padha sadhela
andheprok tan bisa mulih
akèh ngincim-incim sanake kang waras

Mas Cêbolang ngungkabi kurunganipun
panjak kang binanda
wus ucul sami nunggangi
marang sima gigibrah têngah kalangan

Gêro-gêro sima ngajrihi dinulu
kagum kabèh padha
sagung wong niningali
rêbut dhucung lumayu agêgolongan

Lonthe wau katêmu tinêmu-kuwuk
pan binalonjodan
sandhangane sarwa bêcik
sêngkang sinjang sadaya têmah têlanjang

Dènkuk-êngkuk ngarêngkuk nulya tinubruk
ingilês wong kathah
lonthe nangis jêrit-jêrit
gêmbuk-gêmbuk gêmboke dènidak-idak

Pan dènêpuh ilune pan maksih ampuh
singa kang angidak
kumaramyasnya sumêngkring
kitrang-kitrang kinukur saya warata

Ting barêkuh kèh markotok sikilipun
uyèb kêkêrogan
sakèh wong mimisuh sami
pan pinala kasêlak ajrih ing sima

Sagung sêlir gila jrih samya lumayu
malbèng dalêm samya
tinilar sang adipati
wong kang nonton samya sumingkir atêbah

Suka ngakak ki dipati manthuk-manthuk
asru angandika
panjak paran adatnèki
apa ora anêmênni ingkang sima

Ki Cêbolang matur botên-botênipun
gigila kewala
yata angling sang dipati
yèn mêngkono nuli racutên dènenggal

gigilani mêdèni kang samya dulu
sigra Mas Cêbolang
kurungan winêngkang nuli
sarwi cêthèt sima manjing jro kurungan

Langkung suka ki dipati andulu
manggung sêlir samya
inguwuh pan sami mijil
ngadhêp malih galo simane tan ana

Kang nanonton wus samya wangsul sadarum
yata Mas Cêbolang
buka kurungan tumuli
ingkang sima wus pulih pan dadya jantra

Santri katon wangsul binanda andhingkul
suka kang tumingal
sigra rinacut tumuli
kang binanda suka anglindur upama

Yata wau sira sang adipati
karsanira wau dhik-udhikan
nadar duk sakit garwane
putrane dèrèng mêtu
saking guwa garbaning bibi
wêruh ing padhang hawa
kang garwa rahayu
marma arsa linampahan
udhik-udhik apan lima-wêlas anggris
nanging warni hardana

Kimas Cêbolang dènandikani
pan winartan inguni kang sabda
pan wus tinuturkên kabèh
kang dhinawuhan matur
inggih ulun darmi nahidi
nanging inggih dadosa
ping kalih puniku
abdi-paduka sadaya
sawarnine tiyang èstri kang rumiyin
pan sampun kawoworan

Apan ngamungna paduka inggih
kang tumata kang ngrêbut pan amba
ingkang nêbar ing artane
pan anging sarat tumut
amba ngrêbat saking sakêdhik
sang dipati karênan
apa sakarêpmu
yatra pan wus tinampanan
mring Cêbolang sang dipati têdhak nuli
samanggung sêlirira

Gêdhe cilik wong dalêm amijil
apan lajêng akêpung akapang
wong jaba winarah kabèh
lamun mangke ing pungkur
iki nora kêna dènwori
yata wusnya mangkana
Mas Cêbolang gupuh
angadêg têngah kalangan
manggul bokor parèstri pasang pra sami
gèn badhe ngrêbat arta

Yata Mas Cêbolang nêbar aglis
pan gumêdêr parèstri rêbutan
uyêl cablèk-cinablèkan
dipati suka dulu
tumut ngrêbut sarat ngecani
yata Kimas Cêbolang
bokore rinêbut
mring pawèstri arta wutah
lajêng uyêl Mas Cêbolang api-api
tiba rèhning rinêbat

Ngathang-athang pan lajêng dènbruki
mring pawèstri arta kang nèng jaja
rinêbatan ing wong akèh
kimas anjumbul-jumbul
panjumbule anyondhol pênthil
kang sinondhol tan etang
maksih eca ngrêbut
Mas Cêbolang kinakahan
mring wong akèh kimas apan jungkit-jungkit
anggambul margèng suta

Suka miyat wau ki dipati
ragi mêlas marang Mas Cêbolang
dene dènuyêl ing akèh
angling mring kimas arum
aja dadi manahirèki
dene ta awakira
mring wong wadon dènbruk
Mas Cêbolang ragi susah
lêngur-lêngur batine tuntung kêpati
dhapure pindha susah

Wusnya nuli dènudhikkên malih
wong ing jawi kang kinèn majênga
ki dipati nêbar dhewe
rame uyêl gumuruh
tuwa anom gêdhe lan cilik
wor winor tan karuan
gêdrah sungsun timbun
ana kang tiba kalumah
wênèh ngagir angalungsar kajumpalik
udrêg cêngkah-cinêngkah

Rarêjêngan ramya ting jarêlih
wêngkang winêngkang dènnya rêbatan
tan pijêr kêna dhuwite
ana kang wus dènêrut
mêksa ngungkih dipun-gogohi
miwah anèng kandhutan
kang ginêgêm ucul
langkung suka ki dipatya
panêbare kang arta dènintir-intir
pinrih dangu rêbatan

Nulya kinèn mundhut arta malih
limalas êngkas tan dangu prapta
katur picis bolong kabèh
sinêbarkên sumawur
rinêbut ing abdi jalwèstri
sikêp bangsat angrêbat
dêdrêg ting barêkuh
adhosok jêngkang-jinêngkang
miwah sikut-sinikut bithi-binithi
gudrah aguladrahan

Ana guyu wênèh pan anangis
ana ingkang sinjangipun sêmpal
myang balung nyongor lambene
mimisên irungipun
nora kêna sinjang barêndhil
ginujêg akakalan
mari-mari yèn wus
arta wutah sinjang bêdhah
kèh tingkahe ana wong lanang sawiji
akathah olèhira

Têpung gêlang lêmpèng kêbak dhuwit
ngandhut ngêmut gêgêm kêbak uwang
miwah kang ginembol akèh
ingêbyuk pan rinêbut
picis mawut dipunrêbati
rinêncak ing wong akèh
bêbêde jur mumur
wontên pawèstri angrêbat
pan kasusu klèru konthole sinêbit
kewal agobrah-gobrah

Jêlih-jêlih nora dènpraduli
mêksa rinujak ingidak-idak
pêcèthèt paringsilane
uyêl kuwur katawur
tan cinatur solahirèki
lingsir dalu gènnira
kasukan anutug
yata samana bubaran
ki dipati paring tigangdasa anggris
marang Kimas Cêbolang

Ki dipati angandika aris
èsmu guyu marang Mas Cêbolang
panjakmu Nurwitri kuwe
lah tilarên karuhun
dimèn kari nèng jêro bêcik
suka tyas sun-tumingal
lir wong wadon lugu
nora mantra-mantra lanang
lan maninge manira akarya ringgit
Nurwitri kang muruka

Lawan sira yèn ingsun-timbali
aja lunga-lunga nèng Kauman
omahe Jamali bae
yèn ana kuranganmu
lumêbuwa ingsun paringi
yèn ora kongkonana
bae matur mring sun
iya bojone si Jamal
ngongparingi pangan sasantrinirèki
sakèhe cacahêna

Matur nêmbah sumangga nulya mit
Mas Cêbolang anampani arta
tigangdasa reyal kèhe
lan sabusananipun
tuwin paring sinjang mring santri
aniji wus warata
myang sasajènipun
dènusungi santri kathah
langkung bungah sakèh santri ting cukikik
untung Kimas Cêbolang

Mundur saking ngarsane dipati
lawan sasantrinira sadaya
myang pangulu Jamaline
santri satus gumrudug
anèng margi Jamali angling
dhuh anakmas Cêbolang
punika yèn mungguh
kula amujur salawat
sinjangipun sajènipun kula inggih
lêrêse tumut angsal

Sabab margane angsal rijêki
kapracaya pinaring akathah
saking kula wiwinihe
Mas Cêbolang lon muwus
yèn wus praptèng wisma agampil
kula mangsa ngicalna
ing tata lan patut
datan susah winicara
Ki Jamali ambêsono ngêdhih-êdhih
gumrêmêng turut marga

Tan adangu praptèng ing wismèki
kae Jamali ing Pakauman
gumêdêr santri praptane
tata dènnira lungguh
tan antara sajèn binagi
tinadhah ting kucapah
tuwuh ngadhug-adhug
myang sakêtip modinnira
lèbèr maring têtangganya maksih luwih
sêkul ulam panganan

Arta tinitèn sadayanèki
sajèn sêlawe lan tigangdasa
ki dipati pêparinge
arta tombok angetung
apan angsal kawandasanggris
gunggunge kawandasa
gangsal langkunganipun
kang dhatêng pangulu Jamal
pan sadasa reyal kang dhatêng ing santri
arta tridasa gangsal

Dinum kaduman anyuku sami
kang sèkêt rêyal mring Mas Cêbolang
kalêbu lan Nurwitrine
wus rampung pandumipun
aluwaran sadaya aris
wau ta ki dipatya
èstu tyasnya kanyut
mring Nurwitri ronggèng lanang
ki dipati radi kawuron sakêdhik
ing brêm tape waragang

Wuru kaworan alimpang brangti
mring Nurwitri kang binrangti anyar
katêmbèn blero karsane
nulya binêkta kundur
maring dalêm gêdhong kang wingking
ki dipati ngandika
Nurwitri dimaju
sunsarê singêbên ingwang
sêmbari rêngêng-rêngênga Lompong-kèli
Montro Pêtung-wulungan

Gambirsawit lawan Gandrung-manis
matur inggih Nurwitringujiwat
sarwi pinathêt lathine
ki dipati agupuh
ngrangkul gulunira Nurwitri
grêgêtên cinuwolan
lathi pipinipun
dèningsêp ingaras-aras
matur mangke dhuh mangke kangjêng kiyai
turene kinèn nêmbang

Angandika lah iya dènbêcik
nulya rêngêng-rêngêng swara raras
Lompong-kèli kalulute
jalirit mêrit arum
kalêlêran ambêlèr ati
pan lagya rong êgongan
ki dipati muwus
wus mênênga suntarima
dènmreneya aja sira wêdi-wêdi
Nurwitri ngarah apa

Gya ginayut anggane Nurwitri
kêkêp-kinêkêpan rêp-arêpan
kadya maring dyah tan pae
sasolah bawanipun
mriyêmbada anêmbadani
angrêngih kang rinêpa
ingungkih kinukuh
katomah têmah tan polah
ginolingkên golag-galig anglêgani
pinungkurkên karênan

Angudhêmpêl pupul anèng wuri
waringutên tan salayèng karsa
wastra silak warastrane
pangangkahira rikuh
lir kekeyan akongkah-kangkih
nêmpuh tan kênèng ngampah
Nurwitri anjumbul
andêngkèng tyasnya kumêsar
pulintiran angêsah umatur ririh
ingkang antèr kewala

Kya dipati langkung sukèng galih
sangsaya nglut lukiting turida
rada katêmbèn karsane
sanepaning dyah ayu
ing pangrasa malah ngungkuli
kulinaning kalangyan
dede amputipun
pan ora untap-untapan
surasaning karasikan mung Nurwitri
ngalêmpak tumpak lawak

Tan angiwal pakiwuling gati
dhêkêt kêkêt lir banon lan rimbag
nora rênggang don-adonne
ki dipati kalimput
kalulut ing wilêd kalaning
kathah solahing karsa
riwenira kumyus
kang kinarsan tan gulawat
wus antara anjog drês gatining rêsmi
kongsi byar aluwaran

Nurwitri pan lir sawung kêpilis
katêrêsan ing gati marlupa
tan kênèng têbih ênggonne
sarwi dènêlus-êlus
ki dipati wêlas ningali
apan kathah sihira
mring Nurwitri lulut
supe langêning wanita
nunggèng ronggèng apan katon kalih ratri
tan kenging mêdal-mêdal

Kathah pêparinge ki dipati
nahên samana Kimas Cêbolang
nèng Pakauman pondhoke
mompyor busananipun
ambalèrèt salin sumalin
bêsuse angayangan
kathah prawan kanyut
kikinthil tumut pondhoknya
sapraptane pondhok rinewang sarêsmi
enjing mulih sinungan

Arta sawang-sawung wongirèki
ana nêlung reyal lan ngrong reyal
sareyan andulu wonge
yèn si lamun anuju
ingkang ayu akinyih-kinyih
ngantos sapuluh rêyal
kimas dènira sung
marma wadon lunga têka
ing ciptane enak kodhil olèh misil
yèn ta lamun gêmiya

Mas Cêbolang panci lamun sugih
yata ing wanci suruping arka
duta saking jro praptane
kinèn nimbali gupuh
Mas Cêbolang anyêndikani
nulya dandan busana
alise cinukur
pinatut tajêming tanggal
adu mancung sumping sêkar nagasari
sarira ganda jênar

Atêtasik sumilak arêsik
nyamping sarung bugis gêgêrusan
sabuk gêdhog paringane
kulambi galar konus
bêsus wasis dhasare sigid
abagus tur sangsangan
barang dèngo patut
nulya kering lampahnya
tan adangu wus katur mring ki dipati
kang prapta ingandikan

Kinèn lajêng maring dalêm wingking
sapraptanira nèng ing ngajêngan
ki dipati lon dêlinge
dènkêpara ing ngayun
alungguha lawan Nurwitri
tur sêmbah Mas Cêbolang
wus nunggil alungguh
samya sasmitèng èsêman
ting barisik atotogan dhêngkul ririh
ing sêmu wus anduga

Ki dipati angandika aris
besuk ing pêndhak wulan purnama
sira suntimbali manèh
ngluwihi lan kang uwus
sira dadya ringgit sarakit
lan Nurwitri prayoga
abagus yu-ayu
êntingna pagunanira
sira besuk sun-ganjar kang luwih bêcik
anglêgakna tyasingwang

Mas Cêbolang nêmbah matur aris
inggih pintên banggi kalêrêsan
sêndika sakarsanta ngrèh
yata wusnya adangu
mundhut dhahar ki adipati
nutug gènnira dhahar
gya linorot sampun
pinaringkên Mas Cêbolang
sadaya wus nadhah kalawan Nurwitri
wus turuh cinarikan

Wusnya bubar ingkang nglêladèni
parèstri samya mundur sadaya
tan linilan pangayape
pan amung ingkang kantun
Mas Cêbolang lawan Nurwitri
sami bawa prênèsan
wênêsing pamuwus
cara carêm carêmêdan
pan kakênan ing liring ki adipati
kagêbang ronggèng lanang

Pan acêlak lênggah ki dipati
sarwi manis arum angandika
abêcik cêlakan bae
tan ewuh kang cinatur
ing pasêmon samana malih
lan sira Mas Cêbolang
aja adu mancung
nganggeya cara wanodya
pan turutên kewala sakarsa-mami
kang kaya warnanira

Mas Cêbolang nêmbah matur inggih
èsmu guyu sami ngungkrêt jangga
anggêgêt ilat lewane
mingsêr lèngsèr sing ngayun
pinaringan busana adi
angiwa ping-ampingan
cucul adu mancung
busana cara wanita
gêlung sentêk sinêkar lungsèn kinancing
cêpaka lan ronnira

Apan asinjang garingsing ringgit
kêmbên gadhung mêlathi rinenda
pinayudara esthane
awida jênar arum
pupur sawêtara nêlahi
kacu gumbaya kusta
abrit dhasar alus
rumimong ing pawidhangan
sawusira busanarsa marêk ngarsi
sasolahe kinarya

Ulat rikat lir kilat ngawêngi
ngima raras kumênyut tyasira
ki dipati pandulune
sangaya wuwuh wuyung
praptèng ngarsa nunggil alinggih
Nurwitri pan kasoran
ing mêmanisipun
kaot trah guru lan sabat
yêkti kaot laraping liring nêlahi
akarya lara brangta

Langkung sukanira ki dipati
sarwi gumujêng winor wuwusnya
dubilah dudu rasane
baguse dene ayu
nulya tangannira tinarik
payo adhêdhêsêgan
bae pada lungguh
kang ingikal nganyut tingal
wus anglela lêlèjême jaman wingi
andhêdhêt-dhêdhêt asta

Rinêjêng kêndho anulya linggih
adu dhêngkul mung sapêdhadhonan
ki dipati lon dêlinge
payo padha anginum
brêm tape grit waragang manis
sinambi dhêdhaharan
sêsaosanagung
nutug dènnira kasukan
pagujêngan aprênèsan manas ati
sisiwo sêdangunya

Ki dipati angandika aris
payo wus dalu raryan luwaran
manira rip arsa sare
sisindhènan sirèku
swara wadon wae kang bêcik
gêndhing pathêt manyura
iya Pêtung-wulung
Kaboyong lan Kêmbang-gayam
Kuwung Montro Lambangsari Gandrungmanis
anuli pathêt sanga

Onang-onang lawan Lompongkèli
Gambirsawit miwah Êla-êla
Lara-lara lirih baê
kang liningan sung guyu
sarwi mathêt lathi amathis
wus tata pasareyan
ronggèng ro nèng ayun
kinèn sindhèn gêgêntènan
ki dipati sêsareyan dènpêtêki
sarta sindhèn La-êla

Onang-onang lawan Gambirsawit
Pêtungwulung lawan Kêmbang-gayam
Montro lan Gandrungmanise
ki dipati lon muwus
sisindhènan ya Lompongkèli
wong roro abarungan
kang sinung ling matur
sêndika anulya lêkas
abarungan sindhèn ngêlik Lompongkèli
ulon alon-alonan

Angriringik angrês ngraras ati
runtut nyamlêng akêplêng lir pendah
rêbab kalusên kawate
swara lit manis arum
mêrit mêthit amêthêt ati
tetela kang parikan
ki dipati wungu
abêksa bari alênggah
Mas Cêbolang lan Nurwitri angrakiti
anjogèd lulungguhan

Pating karinggêg dènnira ngibing
dangu-dangu saya sru anêmbang
dadya ngandhêg pangibinge
agulêt kinarubut
ronggèng kalih anindur liring
lengek-lengek ling-lingan
nyangkluk pancak-gulu
sêblak kumlebat araras
anyarisig sisirig mungsêr nèng ngarsi
aberag ki dipati

Nutug dènnira sami angibing
nulya tangannira Mas Cêbolang
tinarik lan Nurwitrine
agapyuk sarêng lungguh
pan kinayut jangganya sami
pipi lathi ingaras
-aras kalihipun
nulya malih asareyan
ronggèng roro nèng dagan tan kêna têbih
pan sarwi paprênèsan

Sarta kinèn sindhèn gênti-gênti
sagêndhingan edhang anggêndhinga
Nurwitri Lompong-kèline
Cêbolang Pêtung-wulung
nulya ngêlik swara jalêrit
gêtêre mulêt rêmak
tuntung manis arum
ki dipati wungu lênggah
kinêndhangan cangkêm gong kênongirèki
sami cangkêm kewala

Asta kalih angêbuk guguling
pindha kêndhang nèng cangkêm ungêlnya
pong pêg em-em dhah kêthothe
èng-èng thuk nang nong gung
ginaguyu ing ronggèng kalih
ki dipati anulya
sareyan lan muwus
Cêbolang angrêrêpia
ngura-ura têmbange Sinom pêngrawit
tibakna Suyung ika

Lan tibakna dhenok Silir-silir
lan tibakna Genjong rêmêningwang
nuli Lompong-kèli manèh
yèn wus iku nulya wus
Mas Cêbolang anyandikani
anulya ura-ura
tigang pada sampun
swara rum gêtas arênyah
nulya gêndhêng mêdêd lêmpêng Lompong-kèli
wilêd nganyut-anyut tyas

Gumujêng suka ki adipati
Mas Cêbolang binalang sap-tangan
pan lajêng pinaringake
Cêbolang matur nuwun
nulya tangannira tinarik
sarwi mèsêm ngandika
dènmarene lungguh
Nurwitri uningèng cipta
mundur saking ngarsanira ki dipati
sasamur nèng jêrambah

Ingkang anèng jroning gêdhong sami
ki dipati lan Kimas Cêbolang
baleging lèjêm sêmune
Mas Cêbolang ginayuh
kinapithing liniling-liling
rinungrum sinambrama
lir brêmara ruruh
angrêpih maduning sêkar
ki dipati kapadhan lungiding kapti
katuju lêgawèng tyas

Pandam lilin wus mati ginunting
nulya ginulingkên Mas Cêbolang
sumèlèh miring rakite
ki dipati kapungkur
pan karakêt-kêkêt nèng wuri
dangu arêrêjêkan
sinjang wus karangkus
angikal warastra mapan
santosa drêng adon-adon adu manis
tumanduk pan dinadak

Kinukuhan mêksa angêngkêngi
diya-diniya dinaya-daya
dinuwa-duwa tan palèh
sinêrot anulya nglud
angrêkênêng kêna ginanti
Mas Cêbolang garonjal
tyasira kumêpyur
pinarwasa kawisesa
sasolahe kapidik umatur ririh
ingkang sarèh kewala

Saya gêmbira ki adipati
amranani ing sakarsanira
ing rèh rêkasa wus rame
tan wiwal dènnya kiwul
pulintiran anguntir-untir
antèr antaranira
nirkên ing tyas ayu
tapis rarasing wanita
winantara lan Nurwitri kasornèki
pan kirang bautira

Mas Cêbolang aluwês awasis
ing satata tataning pratingkah
ki dipati karênane
kapadhan ing tyas kelut
pan ginopan panumpunèki
rêrekaning kalangyan
langkung suka nutug
têlas surasaning solah
kasrêg sinrêg binot riwuting wigati
gita lunturing prana

Byar raina luwaring pulangsih
ki dipati sarira marlupa
Mas Cêbolang lêmpe-lêmpe
sawusira tuturuh
ki dipati angarih-arih
pangrèhe angrêrêpa
sarwi ngêlus-êlus
Nurwitri marêk ing ngarsa
èsmu guyu kawula puniki tilik
kang mêntas kajantakan

Mas Cêbolang ngêblongkên Nurwitri
sarwi nauri mèsêm ngujiwat
aran wong wus padhadene
ki dipati gumuyu
niwêl lathi pipi sarya ngling
karone aracuta
bêbêda kang bagus
nulya pinaring busana
bêbêd ikêt sabuk kêlawan kulambi
kêris pêndhok suwasa

Nulya busana wong loro sami
pênganggènira apan kinêmbar
jlakithit padha baguse
ki dipati andulu
mring ronggèng ro sangsaya asih
siyang dalu karênan
jajambon anutug
ginilirakên trêkadhang
kinarsakkên ronggèng ro sarêng saratri
supe mring para garwa

Kang parèstri nora dènpraduli
mung Nurwitri lawan Mas Cêbolang
alèngkèt lir gula lèdèng
ing siyang dalunipun
Mas Cêbolang iriban liring
mring pra sêlir biyada
sisinglon pulang yun
lamun Nurwitri kinarsan
Mas Cêbolang nilip marang para èstri
gerang-gerêng kewala

Sakathahe para èstri-èstri
samya kedanan mring Mas Cêbolang
abagus gampang uwange
milanya samya tutut
Cêbolang yèn adus mring jawi
èstri gêbèl ambegal
amrih pinulang hyun
linadèn anèng padusan
yèn wus tutug lumêbu angampir-ampir
rikatan bari liwat

Dadya panjang kidunge parèstri
sandhung jêkluk angop kulakêpan
Mas Cêbolang kang dèn-ame
samya yon brangta wuyung
beda lawan Nurwitri tani
gêlême yèn jiniyat
sêtun roro têlu
tan ngêprah lir Mas Cêbolang
sêbab Kimas Cêbolang pan duwe aji
ya pangontong-ontong

Bisa duga sakarêping èstri
ingkang cilik lawan ingkang drêmba
miwah landhung lan cêlake
cinilik yèn ing ciyut
ingkang ombèr dipunagêngi
kang anggayêr doyanan
tri dalu tinutug
lan wêruh ênggonning rasa
wus jinajah rajanari ring pawèstri
traping asmaragama

Milanipun parèstri agampil
kang durung kêna kedanan rupa
kang wus kêkênan angenel
tan na dharatan ketung
katon bae raina-wêngi
kadya wong kasurupan
joto lênguk-lênguk
lêkas obah anjêranthal
minthal-minthul akikinthil kang kaèsthi
konthole Mas Cêbolang

Abdinira èstri ki dipati
kathah ingkang sampun dinlajahan
kari kang wus kêmpong wae
sêtun roro têtêlu
ingkang nora dipun grèwèli
tuwin jawi anjêprah
kaprah rêbut ayu
angupaya pinilala
Mas Cêbolang bêlaba labuh mragadi
èbèr wani kelangan

Arta busana myang ali-ali
paringanira ki adipatya
pinaring sapanuwune
iya ganjarannipun
Mas Cêbolang tan nêdya sugih
mung ambandhani bedhang
dadya ngundhung-undhung
pan arêbut sisinglonan
kadi toya nèng talang têlas tan kari
amung têlês kewala

Mas Cêbolang kêlawan Nurwitri
ingkang lagya kanggêp kinasihan
kinungkung nèng jêro bae
bisa kundur yèn adus
pan sinambi bedhangan nilip
nanging datan konangan
tingkahing asinglu
mung kang lumrah liliringan
tan ngapaa Mas Cêbolang jatinèki
ngayuti angayangan

Salaminira ronggèng kakalih
binot-sih pan wus pêndhak dina
ki dipati ing linglunge
kawuron ronggèng kakung
kang kawêngku ing siyang ratri
wus supe langêning dyah
para garwanipun
tuwin pra prameyanira
pratelaning dasih tan arsa nampèni
milaur ronggèng lanang

Pan kaledhon kodhêng nandhang brangti
tita antara kêtarèng tingkah
kaanan kaucap ngakèh
ronggèng ro kang jinambu
bubukane ananggap singir
susah pra sêlirira
datan pinalaur
mung ronggèng lanang kinarsan
sakathahe para langên nekat sami
ambelani bêndara

Miwah Mas Cêbolang dènnya nilip
wus kawêntar pan balunthahira
somahan randha sêdene
lanjar prawan kinrêmus
satingkahe anglêlanangi
sakèh kang duwe sanak
bojo myang sêdulur
samya panas atinira
mêksih ajrih nanging tansah ngincim-incim
dadya ngênêb kewala

Wis mangkana nahên ki dipati
kang lagya nèng gêdhong têtêlonan
tan kêna bênggang kalihe
sisiwo siyang dalu
datan suda malah saya sih
adhêmèl kadi gula
kêrakêt lir ancur
kanthil-kanthil kikintêlan
Mas Cêbolang Nurwitri ki dipati
nèng gêdhong gêgèndhongan

Nuju samana kalaning ratri
ki dipati lawan Mas Cêbolang
tan taha-tinaha dene
saking sih wus kacampur
woring karsa karasikaning
kulina kinalilan
tanpa krama matur
koko-kinoko kewala
ki dipati mèsêm angling bisik-bisik
marang Kimas Cêbolang

Sun têtanya marang ing sirèki
sayêktine êndi kang mirasa
mungguh wong jêjambon kuwe
apa ta ingkang jambu
kang kapenak bungahing ati
nikmate kang mirasa
apa kang jinambu
kang êndi bedaning rasa
Mas Cêbolang nauri gumuyu ngikik
pan sarwi acêcêpan

Kang satêmên-têmêne kiyai
iya mungguh prabedaning rasa
asangêt akèh kaote
mirasa kang jinambu
kumêsare amêratani
tan ana todhenira
rasaning tyas nganyut
amlêng cumlêng kalênyêran
nguncêr-uncêr mrêkinding pating gariming
anggo dènaggang-anggang

Ki dipati kenyut tyas kêpengin
angandika marang Mas Cêbolang
sarwi galigik guyune
apa iya satuhu
yèn mangkono tuturirèki
lah payo coba-coba
yèn kaya tuturmu
sasmita wus kawistara
ginulingkên Mas Cêbolang pan angungkih
lingkabe ingkang wastra

Sinambrama ing srênggara manis
ki dipati winarga piluta
sakala supe priyane
lir dyah raosing kalbu
duk rinungrum ingarih-arih
wastra kirih wus singsal
warastra tumanduk
sumèndêg sêntuging wuntat
Mas Cêbolang nulya sarat matêg aji
pangontong-ontong makas

Lugu agêng akêngkêng tur titih
wus anjathok ing cithak dinadak
andêdêl sru pêmadale
ki dipati anjêpluk
mak pêt panonnira alangking
tyasira têrataban
kakobang kumêpyur
anêngkah-nêngkuh tan polah
pan sinêrot pantog ki dipati jêlih
lah uwis aja-aja

Wurungêna bae adhuh uwis
ki dipatya barêbêl kang waspa
andruwili sêsambate
kabotan ing panyatu
sanyatane dèrèng nglampahi
sapisan kêdrawasan
winisesa sêngkut
apan sarwi rinarêpa
ginunturan srênggara pêngarih-arih
rapêt sarèh tyasira

wontên rênggange tyasira kêdhik
tan bêtah kang sarira rêkasa
tansah ngêsah pamuwuse
sudanên pangêlutmu
lele gêdhe anyênyamari
dhuh wêlasa maring wang
tan kawawa tèngsun
Mas Cêbolang ngrês tyasira
pan ginêlak ing sakarsanira pinrih
supaya ge luwara

Rongèh pangregira byatning gati
kang kasrêgan ngadhuh ah ah ngêsah
dudu sabaèn-baène
ki dipati kêpuyuh
anjêngkêrung sangsaya sakit
gadhêdhêr akêjotan
gatining prana wus
warastra lon linuwaran
pan jumêbrol anjumbul jêjambu mijil
kêbês rêmbês ludira

Anêlêsi anèng kasur sari
sariranira ki adipatya
ngalumpruk marlupa cape
riweyanira kumyus
tulang kêju tan bisa osik
Mas Cêbolang sungkawa
myat bêndaranipun
tinuruh wussinotyanan
ngêmu waspa dènnira luwaran enjing
gêgêtun Mas Cêbolang

Nulya Nurwitri prapta nèng ngarsi
ambrêbês mili aparêmbeyan
nudingi siptèng kemase
Cêbolang ngawe wuk-wuk
netya pucêt angungun sami
apa sadina pisan
tan bisa alungguh
ki dipati dènnya gêrah
Mas Cêbolang anuduh marang Nurwitri
ngambil godhong pa-apa

Ingkang kinèn tan dangu aprapti
godhong pa-pa pupuse minantran
pan lajêng winênyêt bae
nulya jêjambunipun
pan pinêtêlakên ririh
pulih wiwironira
gyanning ganda maru
pan wus sênggang gêrahira
nanging taksih wontên lècèke sakêdhik
myang rapuhing sarira

Nulya sagêd lênggah ki dipati
animbali garwa sêlirira
sadaya prapta tan suwe
samya atap nèng ngayun
wus dinuga gêrahirèki
apan gêrah gêroah
tan lidok ujarku
ngandika lon ki dipatya
marang para sêlir mundhut dhahar aglis
anulya sinaosan

Wusnya dhahar linorotkên sami
ronggèng ro pinaringan lorodan
anutug nadhah kalihe
gya cinarikan sampun
ki dipati ngandika aris
mring garwa sêlirira
manirarsa kundur
tatanên panggonaningwang
gêdhong kulon rêsikana dènbarêsih
sakèhe garwaningwang

Aywa na kang lunga-lunga sami
angadhêpa bae raganingwang
aja irèn sarupane
kang liningan umatur
pan sadaya sandika sami
yata malih ngandika
mring ronggèng ro wau
hèh Nurwitri lan Cêbolang
ing saiki muliha mêtu kariyin
iya mring Pakauman

Ywa lunga nèng wismane Jamali
lamun ana ing sakarsaningwang
aja nganti suwe-suwe
dene paringanamu
kabèh padha gawanên mulih
manêmbah kang liningan
samya matur nuwun
wusnya ngandika saksana
ki dipati nulya kundur lan pra sêlir
mring dalêm agêng ngarsa

Yata Mas Cêbolang lan Nurwitri
mêdal mantuk maring Pakauman
kang ambêkta dandananne
parèstri jro kangnyangkul
ngiring kimas lawan Nurwitri
tan dangu nulya prapta
wismaning pangulu
Ki Jamali uluk salam
nulya sêsalaman sarwi ngacarani
maring Kimas Cêbolang

Sami kalujêngan dene lami
anauri inggih kalujêngan
Ki Jamali pandongane
ki pangulu amuwus
anak-êmas lamun marêngi
mungguh rijêki Allah
kêrana Lah-ipun
pan kula mujur sidhêkah
sakadare pun anak gênnya maringi
arta kalawan sinjang

Sawontêne gih kawula ngêmis
saking sakêdhik winratanan
sêbab kula dongakake
Mas Cêbolang amuwus
inggih mangke kula ngaturi
anulya wus sinungan
sinjang arta sampun
wiyar ciyut lawan dhêstar
arta gangsal reyal Jamali nampani
maca Alkamdulilah

Nulya kang èstri nyai Jamali
ingkang anèm mèsêm-mèsêm mara
kula pundi ujurane
arta lan sinjangipun
gya sinungan arta tri ringgit
lan sinjang nulya kimas
pamit mundur mantuk
wus jênak nèng pondhokira
Mas Cêbolang tan suda balunthahnèki
sayambèr angêlantrah

Anèng jawi wus sadasa ari
Mas Cêbolang wus arang kêpalang
apulang yun lan bedhange
mitra pawèstri manggung
nama Jaemanis mantêsi
pêthêl maring pondhokan
èjlèk siyang-dalu
sabên-sabên tinimbalan
pan kêpanggih anèng pondhokanirèki
Cêbolang Pakauman

Pan binêndon kongsi dèn-gêbugi
suprandene nora tobat-tobat
maksih ambêlêbêt bae
irimban siyang-dalu
Jaemanis mêmanas ati
malah kagunganira
kathah icalipun
arta busana sandenya
asring Jaemanis ingkang nyonyolongi
sinungkên Mas Cêbolang

Samajade Mas Cêbolang sugih
pan cinatur manggung sêlir samya
ingkang wus wawuh waune
agung pawèwèhipun
busanarta lan buratwangi
ingkang dadya jaruman
Jamal rabinipun
nyai Jamal langkung bisa
luwih dhangan duk ênome dadya ringgit
sinêlir ki dipatya

Linorot pan pinaringkên maring
Ki Jamali apan wus patutan
kakalih pan mati kabèh
marma lir prawan kêncur
arang kang wruh yèn wus sisiwi
dhasar wus wanuh lawas
lan kimas puniku
nanging kang lanang tan wikan
mung bojone kang tuwa nyai Jamali
wêwadul mring kang lanang

Ki Jamali maksih nêngah minggir
winadulan bojone kang tuwa
nanging tinampèl wadule
yèn nuju giliripun
mring kang ênèm rêmên kapati
rinampat sabên dina
olèh kang jinaluk
saciptane linadènan
liwêt angêt lombok kêncêng lawan pêtis
dhèndhèng gorèng gêpukan

Yèn panganan srabi bang wi lêgi
tan ginapan saliyane ana
kang nèm langkung gumatine
yèn gilir mring kang sêpuh
krêp kapiran asring kalintir
saanane pinangan
mung warêg wêwadul
tan ginitèng wadulira
ing batinne Ki Jamali pan wus uning
sêsenggolan kewala

Nora dadi pikire kang runtik
tan ngapaa jaban pari mana
mung buru rênêse bae
nadyan wêruha tuhu
bisa ngêmpêt nêpsu ngatingi
yata ngalama-lama
Mas Cêbolan wau
datan kenging sinayutan
gênti-gênti sêlire ki adipati
akathah ingkang prapta

Jarumane pan nyai Jamali
ngiras jaruman talang turunnya
tur dhêmitan suprandene
kêburan akèh kang wruh
katur marang ki adipati
kathah ngabên ing basa
dhasar abdinipun
dipati gêthing sadaya
sang dipati miyarsa kalangkung runtik
pan wus gêmpal sihira

Arsa tinukup cinara maling
nulya nimbali mas patih sigra
tan dangu praptèng ngarsane
lan saprameyanipun
ki dipati ngandika wêngis
mas patih sunmiyarsa
pawarta kang saru
yèn si Cêbolang nyalunthang
angalunyat apa nyata wani-wani
mring para sêliringwang

Kang katitik mung si Jaemais
sabên suntimbali nora nana
katêmu anèng pondhoke
pisan pindho ping têlu
yèn mêngkono cêmêr si santri
ngilangkên kabêcikan
kaya asu buntung
bêcik si dhalang badhutan
nora wurung mêtu edane si anjing
tan kêna binêcikan

Kimas patih matur biyantoni
inggih lêrês duduka paduka
ing jawi gumyah wartane
èstri kathah cininthung
centhang cènthêng amêngarahi
kang dèniwat ambêkta
sagadhahanipun
busanarta nyanyamikan
milanipun abdi kathah ngincim-incim
anging ajrih paduka

Yèn angsala pangaja kang abdi
angêjura dhatêng pun Cêbolang
abdidalêm sêdayane
samya gêthing andulu
datan wontên rêmên satunggil
mas patih musawarat
ing prameyanipun
sadaya saur kukila
inggih lêrês ki lurah aturirèki
tan wontên ingkang lêpat

Myang kancakula prameya santri
wontên bojone ingkang kakênan
tuwin anak sadulure
ing mangke wêwah purun
angrêsahi langên priyayi
prayogi dipunpurak
dimènne jurmumur
tan pantês ingingu gêsang
pra prameya samya sagah ting barêkis
nèng ngarsane dipatya

Ki dipati ningali pra mantri
samya grêgut solahe gambira
wontên sudane sukane
awêlas jroning kalbu
angandika marang mas patih
kapriye akalira
aja kongsi luput
ing patine si Cêbolang
aywa kongsi kawruhan wong sanagari
mas patih atur sêmbah

Lamun parêng karsa sang dipati
ringkês cinara pandung kewala
kinawalan panyidrane
daraponipun sampun
ki dipati pan wus marêngi
yata malih ngandika
mring mas patih gupuh
lah ywa akêlayatan
mêngko bêngi tukupên caranên maling
mas patih tur sandika

Nulya kapilih kang para santri
kang pitaya angêntasi karya
rolas kang wani ing gêtèh
pan dhinawuhan sampun
ing pratingkah ngangkah wêwadi
dènkêna aywa jorah
caraning asamun
prameya matur sandika
nulya kinèn luwaran sadaya mijil
wus samya asêdhiya

Lingsir kilèn Asar wayahnèki
yata ingkang wontên pêpondhokan
pasantrèn Pakaumane
Mas Cêbolang duk lungguh
lan santrine papat bibisik
matur yèn angsal warta
nanging warta tuhu
apan wus katur sadaya
sarêng miyarsa Mas Cêbolang ngrêsing galih
nutuh sariranira

Yata pikir badhe angoncati
ing rêmbuge santrine sakawan
nênggih wus surup wayahe
kimas gumingsir gupuh
santri gendhong tan ana kari
lumêbèng wanawasa
bok bilih binujung
marma lumêbèng ing wana
langkung brangta ing cipta pan badhe mulih
mring rama atur tobat

Lan malih matur wus mari
nglakoni tindak bêlasak
yata samana osike
santri matur paran karsa
ing lampah sampun tita
anggung kabegal ing bathuk
wus sêdhêng mêmarènana

Punika minangka peling
andika putrèng oliya
lan malih wus wruh surupe
namane ing batal karam
prandene dèntêrajang
Mas Cêbolang sauripun
lah iya wus bênêr sira

Mungna kang wus sunlakoni
yèn malih anglakonana
tobat nasongka yêktine
rumangsa yèn antuk dosa
nunjang walêring bapa
kapindho dosèng Hyang Agung
dene sun angrusak sanak

Katut panggawene eblis
kaparêng maksih rinêksa
pan ora sida macèthèt
santri Saloka turira
nadyan dika mantuka
wontên antuk-antukipun
yèn dinangu rama tuwan

Bab musawarating ngèlmi
rèhning kesah sampun lama
sampun katon têmên mangke
lunga nut pikir bêlasak
yêkti wuwuh dinukan
mring ramanta sang awiku
kimas aris aturira

bênêr karsanira ugi
lah ta paran karêpira
ingsun darma nurut bae
Ki Saloka aturira
lamun parêng kang karsa
apan ing gunung Sêmèru
pawarti wontên wong tapa

Langkung dènnya mati-ragi
kinasihan ing Hyang Sukma
buntas ngiwa panêngêne
aran Buyut Danadarma
nanging wus ngraga-sukma
yèn kang sinung rahmat wau
sang pandhita yêkti ana

Yèn kang tan sinung rahmati
anênggih suwung kewala
puniku ing pawartane
Kartipala nambung sabda
lêrês ingkang pawarta
duk ing dhingin kula tumut
marang swargining pun bapa

Pan wong nênêm kang lumaris
tur samya apêjah-brama
pitung dina ing lamine
prandene suwung kewala
ulihe pêlarasan
malah wontên wong kang tutur
ngalih mring guwa Sigala

Ki Cêbolang mèsêm angling
jajal ayo pinaranan
suntandhane awakingong
yèn ingapura ing Hyang
sayêkti têka ana
yèn tan ngapura ta ingsun
pêsthine iku tan ana

Yèn mangkonoa upami
yêkti ingsun tur matiya
lêbur anèng ngardi kono
lah kowe bae muliha
matura kyai bapa
wus saya rumangsaingsun
yèn akèh dosa-manira

Ing Hyang Sukma lawan malih
Kangjêng Nabi kang mustapa
yata wus lajêng lampahe
marang gunung Mèru-dipa
samana byar raina
mêdal saking ing wana gung
nurut wana têrataban

Ngambah jurang ngiring-iring
pèpèrèng parung paparang
tumurun ing jurang sigrong
tan ana durgama ketang

langkung sajroning kalbu
dènpêpati sariranya

Datan kawarna ing margi
samana pan sampun prapta
ing Mèru-dipa sukune
anênggih ingkang lèr wetan
pan wontên guwanira
yèn kang tan antuk pitulung
guwa punika tan ana

Yata nèng ngandhap kusambi
sira Ki-êmas Cêbolang
lawan wong papat rewange
tumingal guwa tan ana
langkung susahing driya
Cêbolang maras ing kalbu
ngrasa yèn ora katrima

Angling mring santrinirèki
wis kabèh padha muliha
matura ing rama mangke
wus kalêbu ujaringwang
yèn ingsun tan panggiha
kêlawan ingkang pilungguh
wus sunsêdya ngur matiya

Anèng ing kene wakmami
santri papat aturira
lêbura kawula dhèrèk
sanadyan pêjah gêsanga
ywa pisah lan andika
mendah silih dukanipun
ramanta dhatêng kawula

Mas Cêbolang angling malih
yèn mangkono karêpira
suntarima sira kabèh
payo padha rewangana
manêdha mring Hyang Sukma
supaya têmuwa ingsun
iya lawan sang tapa

Samana kasaput ratri
lajêng sami salat kajat
anèng ngisoring pèpèrèng
kèh swara tan piniyarsa
mung andulu satunggal
Kang karya sagara gunung
Kang tan samar mring kawula

Samana wus pitung bêngi
gènnira apêjah-brama
nèng ngisoring guwa kono
gènnira mrih kinanthiya
dhumatêng sang pandhita
yata duk samana wau
Mas Cêbolang sinung rahmat

Mung badanne bae sinung
uninga mring sang atapi
santri papat tan uninga
yata sang tapa duk linggih
pitêkur jawining guwa
tan samar marang kang prapti

Yèn sutane mitranipun
sigra ingawe mring ngarsi
Mas Cêbolang gupuh mara
praptane sigra nungkêmi
ing padane sang pandhita
sang tapa angrangkul aris

Sarwi angandika arum
owêl têmên sira iki
dhasar anaking pandhita
kapindho warnamu sigit
dene polahmu bêlasak
apa wus tobat sirèki

Dene katêmu lan ingsun
tur sêmbah kang sinung angling
matur inggih sèwu tobat
yèn anglampahana malih
nênggih panggawe kang salah
ngêmungna kang wus kawuri

Gumujêng sang apalungguh
sarwi angandika malih
owêl têmên ngèlmunira
wulange ramanirèki
dadak sira go slèwèngan
mêngko ingsun awawarti

Yèn sira durung sumurup
ramanira lawan mami
aprasasat tunggil wêlat
duk anom lan ingsun iki
guru Sèh Kadir Jalena
Kiagêng ing Karang dingin

Anèng Karang têlung taun
pondhoke tunggil lan mami
pisah-pisah barêng tuwa
wus tega prêcaya sami
gon tinitah anèng dunya
nadyan tan kapanggih lami

Ramanira lawan ingsun
sasat tan pisah saari
saking wus tunggil ing rasa
nanging manira wus dugi
kang pinaringkên ing sira
parabote salat daim

Arsa ginayuhkên dhuwur
sunduga ramanirèki
durung prêcaya ing sira
kang sinung ujar wotsari
matur mangsaborong tuwan
kados sampun ngudanèni

Yata papat santrinipun
samya gêgêtun tan sipi
myarsa lurahe katrima
sinung uninga sang rêsi
kêtara bikut sêmbahnya
mokal yèn nyêmbah ing sêpi

Yata sang pandhita sampun
nyipta dhaharan mawarni
sinuguhkên kang aprapta
aglar nèng ngarsanirèki
sêkul ulam dhadhaharan
Mas Cêbolang jêngêr uning

Tumon saktine sang wiku
kalangkung dènnira ajrih
sang tapa alon lingira
payo mas dhaharên nuli
iyèku riayanira
wong amêntas patigêni

Kang sinung ling matur nuwun
yata wus anadhah nuli
langkung saking kanikmatan
sang tapa pan angecani
tumut adhahar wowohan
dangu dènnira abukti

Sawusira dhahar matur
Mas Cêbolang mring sang tapi
punika rencang kawula
paran karsa tuwan inggih
punapa inggih kenginga
lawan paduka pêpanggih

Sang tapa aris sumaur
iku babo nora kêni
lah iya sanadyan sira
mung sunwangêni sawêngi
bèn sesuk nuli muliya
marang Sokayasa ardi

Ramanira sakêlangkung
onênge mring sira ugi
lan malih yèn ramanira
dhayohan putra wus lami
loro kang siji wanodya
iyèku putra ing Giri

Sarusake Giri iku
binêdhah mring Pangran Pêkik
garwa putra pan sadaya
binoyong marang Mantawis
ana putra sing ampeyan
titiga tunggil sabibi

Jayèngrêsmi ingkang sêpuh
mangulon paranne ngungsi
Jayèngsari pan arinya
lan arinipun pawèstri
yèku babo ingkang prapta
têmu lan ramanirèki

Wus lawan gyannira pangguh
iya sapungkurirèki
Mas Cêbolang duk miyarsa
pangandikane sang yogi
kumêpyur ana kêrasa
ing tyas tamu kang pawèstri

Tur sêmbah alon umatur
yèn parêng karsa sang yogi
rencang kawula punika
badhe kawula-wartani
yèn amba ing dintên benjang
anggèn paduka nglilani

Sang tapa ngandika arum
iya wartanana sami
lan maninge maringana
sêkul lan dhaharan sami
kang liningan sigra mentar
bêktèng dhaharan lan nangsi

Miwah lan saulamipun
mawarna-warna mêpêki
praptane sinungkên sigra
santri papat suka ngênting
yata nulya winartanan
kapat sukane tan sipi

Mas Cêbolang sigra wangsul
prapta ngarsane sang yogi
gambuh ing solah wiraga
samana kasaput ratri
sang tapa wus manjing guwa
Mas Cêbolang pan ingirid

Praptèng jro guwa sampun
sang tapa lênggah ing sela pingul
sang mintasih anèng keringira linggih
yata jatèni asung wruh
sang tapa marang sang anom

Dene wong urip iku
ingkang sayêkti pasthi yèn sinung
kanugrahan marang Hyang Kang Maha Tinggi
ingaran baban cahya nur
wiwitan wêkasan kono

Pasthi lajêng puniku
ananing Hyang dene ta sirèku
wahya mulya tan kajisim ananèki
punika pan arsa wêruh
kang sinung ling matur alon

Rumiyin amba ngrungu
nênggih ingkang wirayat punika
pan paesan wahya jati kang sayêkti
jatmika kadulu lêmbut
punapa inggih sayêktos

Sang tapa ris sumaur
dening kang aran paesan iku
sayêktine iya jasat roh-ilapi
paesan jatmika iku
lêmbut tan bisa maring gon

Dene ta wijilipun
wahya jatmika jasat puniku
ing têgêse kabèh iku roh-ilapi
pan paesan têgêsipun
ywa salang-suruping kawroh

Ana malih winuwus
paesan tan mantuk ing dhirèku
lawan jasat iya tan marêk ing dhiri
iya êndi rupanipun
paesan kang ngilo jatos

Lawan wayangan iku
êndi silih iya purbanipun
Mas Cêbolang umatur saha wotsari
kasinggihan sang pukulun
kawula nuwun jinatos

Sang tapa mèsêm muwus
Allah iya ing sasmitanipun
apan kadi ing wulan ananirèki
paesan kang kawahyèku
jatmika lêmbut tan awor

Êndi ta rupanipun
wahya jatmika tan anèng wujud
lunga ingkang paesan paran puniki
undhak-undhak sasmitèku
ana kang angilo kono

Kadi paesan sèwu
wêwadhahe paesan di luhung
datan ana rupanta anane nênggih
gêdhah isi hèrnawèku
yèku prênahe Hyang Manon

Padhêsi wulan iku
sami rupa sasi gêdhah sèwu
kasênênan dènirèng gêbyaring sasi
sasi tunggil warnanipun
êndi sasine kang yêktos

Kang sinung ujar matur
inggih tuwan jarwakna pukulun
sang tapa ngling dene sasmitaning sasi
kang nèng jro paesan iku
aisi madu kinaot

Dene kang wahya iku
apan wêwayangan yêktinipun
apan dudu kaananing Hyang Kang Jati
lamun sira arsa wêruh
angilowa damar kono

Lir jasat sumbunipun
iya iku mangka jisimipun
iya êndi rupane jasat puniki
kawruhana urubipun
lan surupe arsa wêroh

Ya uripe puniku
duk durung prapta di uripipun
lawan êndi rupane damar puniki
yèn mati di gon sumurup
labête gêni kang rawoh

Sasmitaning nyawèku
ênggih lawan jisimira iku
iya êndi rupane nyawa lan jisim
api êndi labêtipun
kang sinung ling matur alon

Têgêse Islam iku
sampurnane êndi ingkang tinut
sang pandhita aris dènnira nauri
rokani rêke puniku
kalbune mukmin kinaot

Mukmin ingkang linuhung
ingkang tan pêgat sêmbahyangipun
dene padhanging tyas kang arsa matitis
kang bisa matêkkên iku
ing badan anggung winasoh

Pasthi kalamun sinung
padhanging tyas ya maring Hyang Agung
kang liningan umatur sarya ngabêkti
kawula malih umatur
têgêse salat kinaot

Mênggah ing têrtipipun
adêge utawi yèn alungguh
sang tapa ngling kang rukuk pan asal angin
dene iya uripipun
asal bumi kang alunggoh

Dene takbir puniku
makripate kang sampurna iku
olèh banyu dene kang sarengat singgih
kasuciyane puniku
tan owah-gingsir ing ngênggon

Lan tan woworan iku
dènnira non marang ing Hyang Agung
ing lungguhe kakekat lungguhe nênggih
yun angrawit ing pandulu
lan tan owah ing wiraos

Kang sinung ling matur nêmbah
paran ingkang asal angin
lawan kang asal pratala
sang pandhita anauri
adêg uripirèki
sabda Allah tahyadipun
pan iya iku Allah
sabdèku rukuning singgih
sujud Allah urip nêlahi buwana

Pan lungguhe ingkang sabda
sêmbahyange iku singgih
tan pêgat ing takbirira
rukun sadat sarengati
kang tarekat puniki
sêmbahyang rêke pamuwus
asal angin punika
kalawan toya sajati
ayun awas babo ing paningalira

Dene sipat têgêsira
karêp-karêp kang puniki
marang panggawe utama
karêp kang mring rasa jati
rasa kang idhêp maring
Muhamad tuwin Hyang Agung
asale bumi ika
lungguhe kakekat singgih
asal angin pan orang kêna ingêsat

Asal bumi saking hawa
banyu saking aksarèki
alip kang mangke wêkasan
kang liningan matur aris
tuwan lajêngna malih
pan mèh padhang manahulun
gumujêng sang pandhita
sarwi awêcana aris
karêp lawan cahya pan ing têgêsira

Madi têgêse Muhamad
kahnaning nêpsu puniki
kang asal angin punika
dadi badan iku yêkti
dhadha dadining warih
êdad saking bumi iku
ampêru saking brama
banyu apan dadi ati
banyu luhung seje ingkang dadi dhadha

Angin apan dadi swara
bumi luhung dadi budi
êndi kang katur Pangeran
iya ingkang anèng ngarsi
dènwaspada sirèki
bumi kang katur rumuhun
paran ing aturira
nur cahya ingkang sayêkti
asal banyu nênggih sujude punika

Nora katur ing Pangeran
nur-mani yun kang nampèni
asal bumi saking rasa
ya rahman iku sayêkti
ranne kang ngrungu nênggih
de pangucap jroning kalbu
iyèku abulolah
lir cahya warninirèki
jro sêgara uripe pan kadi rêtna

Lungguh pucaking kang grana
kang rukuk pan asal warih
dènadhêpkên mring sirolah
cahyaning lir lintang ngalih
wruh ing jasad pribadi
parêke lawan Hyang Agung
nora sakuthu iya
lan Pangeran rasa tunggil
ing artine wus nora nana Pangeran

Wus puji-pinuji dhawak
angèl kang ujur puniki
yèn kang tan sinung nugraha
saratana mati-raga
karêmêning Hyang Luwih
manungsa kang tabri namun
kang anggung mati-raga
kang rumasa gènnya urip
nora pisan ngaku uripe priyangga

Ngrasa-a yèn badhe pêjah
anèng donya iki kampir
sumungkêm Kimas Cêbolang
ing padanira sang tapi
matur kang mugi-mugi
angsala brêkah pukulun
sagêd anglampahana
ing wulange sang ayogi
pan sinigêg samana wus byar raina

Sadaya dènnya mumulang
ing ngèlmu ingkang ginaib
kang winulang tyasnya padhang
samana tinundhung mulih
sarta winêling-wêling
tur sêmbah kimas dyan mundur
mêdal saking jro guwa
wus panggih lan rencang sami
pan winartan sarèh kalanèng jro guwa

Rencang papat samya bungah
nêrka yèn kimas ing mangkin
karêm marang kautaman
yata lajêng mangkat sami
darung lampahirèki
gènnira badhe umantuk
daya-daya wikana
nênggih dhatênging têtami
kunêng ingkang nèng marga gantya winarna

Kang nèng gunung Sokayasa
Jayèngsari pan wus lami
anèng ardi Sokayasa
lan ari Kèn Rancangkapti
anglir putra gèn-yogi
sang tapa pangrêngkuhipun
pan wus têlas sêdaya
ngèlmu ingkang haib-haib
kang ginêdhong kinandhut wutah sêdaya

Dhasar manahe rahadyan
pasang graitane lantip
marma sang tapa sangsaya
trêsna trusing lair batin
dening asmarèng ngèlmi
mèh supe putra kang nglangud
nanging sang apandhita
tan samar putra mèh prapti
lawan sarta antuk nugrahaning Suksma

Samana sang tapèng lagi
pinarak anèng ing langgar
bakda Asar ing wayahe
pan amulang ngèlmu rasa
marang kang wau putra
lan mulang rakiting laku
kang bisa mati jro gêsang

gêsang sajroning kapatin
sêlamine mung punika
kang dèrèng winulangake
santrine ngadhêp nèng ngandhap
nênêm ingkang sadaya
nèng têgal adhangir kimpul
otèk jagung lan kêtela

Timun kênthang lan kêrai
nahên wau kang lumampah
kapidulur lan santrine
datan kawarna ing marga
samana sampun prapta
ngandhap Sokayasa gunung
yata langkung patêgalan

Kagyat kabèh wong kang dhangir
tumingal mring Mas Cêbolang
sigra sami mara age
praptane sami karuna
angling kula tan nyana
yèn andika ingkang rawuh
dene lami têmên nyawa

Kesah andika mring pundi
kanca-kanca pan anêdya
ngupaya ing sarirane
rama andika tan suka
makatên kang timbalan
wus aja kudu koruruh
besuk pan eling priyangga

Balèni panggawe bêcik
guwang panggawe kang ala
yèn sanyata anakingong
aywa susah kaupaya
besuk mulih priyangga
tur anggawa ngèlmu luhung
punika kang pangandika

Rama andika ing nguni
marmane kanca manira
sami akèndêl kemawon
gumujêng Kimas Cêbolang
sami aris wacana
dening daya-dayanipun
oliya ngèlmu sampurna

Lawan suntanya sayêkti
kangjêng rama kadhatêngan
rara sawiji bature
ing pawarti wus alawas
ing kene kadhatêngan
ingkang tinanya amatur
saèstu wontên wong prapta

Saungkur andika inggih
mung kaot sapuluh dina
tamu punika praptane
bêkta sadhèrèk wanodya
warnanipun yu endah
rama paduka sang wiku
kalangkung gènnira trêsna

dhatêng ingkang wau prapti
kinêmpit dalu raina
lir putra gèn yoga dhewe
miwah ta ibu paduka
sami makatên uga
tan mantra-mantra puniku
lamun putra pêpanggiyan

Nanging ta wartaning warti
puniku pan palajêngan
putra ing Giri Kêdhaton
duk bêdhahe Sukaraja
garwa putra parêkan
binoyong marang Mantaram
puniku gènnipun kesah

Têgêse puniku ngungsi
anamur amêndhêm kula
marma ramanta yêktine
kêlangkung gènnira wêlas
dhatêng kang wau prapta
kados tan samar puniku
ramanta sang apandhita

Marang puniku kang prapti
Mas Cêbolang aris mojar
wis payo matura age
iya maring kangjêng rama
kalamun ingsun prapta
pan wus tobat kapok ingsun
narajang walêling bapa

Aturêna kabèh sami
sagunging supataningwang
agupuh ingkang kinèngkèn
minggah marang ing aldaka
yata sapraptanira
ing ngarsanira sang wiku
sang pandhita wus uninga

Sinamur atakèn aris
dene gati lakunira
lah baya ana gawene
Ragatruna atur sêmbah
amba atur uninga
yèn putra paduka rawuh
kèndêl anèng patêgalan

Amba kinèn tur upêksi
inggih dhumatêng paduka
pan akathah prasêtyane
karuna dhatêng paduka
yata katur sadaya
saliring pitungkasipun
sang tapa gumujêng suka

Ngandika sukur yèn mari
panggaweyane kang salah
eling lamun putraningong
Jayèngsari matur nêmbah
punapa ta punika
kang tuwan raosi dalu
putra paduka kang kesah

Sang pandhita anauri
iya kulup arinira
kang suncatur salawase
nanging sunduga ing mangkya
wus eling têtêmênan
kadangira watarèngsun
bangêt tobat ing Pangeran

Jayèngsari matur aris
kados lêrês sabda tuwan
inggih kadospundi malih
kalamun botên mantuna
punapa tan rumangsa
lamun putranta pukulun
gya gumujêng sang atapa

Ngandika Ragatruna glis
inggal nulya timbalana
Ragatruna wangsul age
praptaning ngandhap wus panggya
lawan Kimas Cêbolang
Ragatruna lon umatur
paduka anggèr ngandikan

Ing rama tuwan dèn-gipih
pan sampun katur sadaya
sawêling andika rêke
prasêtya katur sadaya
dhatêng rama paduka
sarêng myarsa aturulun
ramanta kalangkung suka

Kula kinèn wangsul gipih
animbali jêngandika
yata Mas Cêbolang age
minggah umarêk ing rama
sarêng wau katingal
kang rama angawe gupuh
kang putra lumampah enggal

Sapraptaning ngarsa nuli
anungkêmi padèng rama
kang rama nêsêp êmbunne
pan sami anênggak waspa
Mas Cêbolang karuna
akathah prasêtyanipun
katur dhatêng ingkang rama

Yata Radèn Jayèngsari
tumungkul anênggak waspa
pan karasa sarirane
akathah ingkang karasa
kèngêtan kadangira
tan karuwan parannipun
nêbut sadalêming driya

Sang pandhita ngandika ris
mring putra Kimas Cêbolang
lah payo kulup dèn-age
ngabêktiya kakangira
lan babo iku nyawa
pan ya sêdulurmu sêpuh
suntunggilkên roh lan sira

Yata ingkang liningan anulya gupuh
ngabêkti mring Jayèngsari
sawusnya tata alungguh
rêsêp tyase Jayèngsari
marang ingkang lagya rawoh

Ngalêm ing tyas Jayèngsari mring kang rawuh
iki wong ladak mantêsi
sasolahira apatut
layak wanodya kèh asih
andulu wong kang mêngkono

Tan prabeda Mas Cêbolang mawas dulu
angalêm sajroning ati
angling ing tyas dene bagus
dhayohe rama kiyai
wingit cahyane mancorong

Ajatmika pasaja bagus aruruh
yata kang rama ngling aris
Jayèngsari putraningsun
aja taha-taha kaki
mring arinira angrêngkoh

Kang liningan tur sêmbah langkung anuwun
umatur sarwi wotsari
mugi èstuwa pukulun
sagung timbalan kang maring
kawula wau kang dhawoh

Dene sangêt arêmên tuwan angrêngkuh
mring kula wong kawlasasih
marmamba langkung anuwun
mung Allah kang Maha Tinggi
nêksènana raganingong

Anggêpamba mring tuwan trus batin kalbu
atanapi sira yayi
aywa taha mring wakingsun
ingsun iki ngungsi urip
ngungsèkkên sadulur wadon

Anèng kene têmahan ingambil sunu
marang ing kangjêng kiyai
pan yakti sun utang umur
nuhun-nuhun kang sinung ling
yata sang tapa agupoh

Animbali marang ing rubiyahipun
kang pinanggil mêdal nuli
lawan wau putranipun
sira Nikèn Rancangkapti
dangune pijêr nèng pawon

Bok rubiyah tan uning yèn putranipun
Mas Cêbolang ingkang prapti
sapraptaning langgar dulu
mring putra pan rada pangling
wus lami dènnira bolos

Sang atapa anjarag pan ora tutur
Mas Cêbolang gupuh nuli
ngraup padaning kang ibu
kang ibu wus mari pangling
wusana nangis anggêmbor

Lara-lara akathah sêsambatipun
katuwone sira gusti
apa tan wêlas maringsun
lan malih sira wus eling
yèn atmajaning kinaot

Ingkang putra wlas tangise ingkang ibu
sênggruk-sênggruk mèlu nangis
Rancangkapti lênggah pungkur
dhakukul barêbêsmili
langkung wlas mulat ing êmbok

Dening langkung bok rubiyah trêsnanipun
lir ibu-ibu sayêkti
marma Rancangkapti muwun
tan nangisi ingkang prapti
saking wlas dulu mring êmbok

Sang pandhita alon angandika arum
wis padha aywa nangisi
aran praptane rahayu
sung tarima sinung eling
marang Hyang Suksma kinaot

Tan winuwus kang onêng marang ing sunu
yata ing antara lami
rêmbag kalih-kalihipun
Jayèngsari anglangkungi
mau dènnira acondhong

Marang Kimas Cêbolang lir kadang tuhu
tan kenging pisah saari
samya angrasakkên ngèlmu
runtut wus tunggil pamanggih
marma ywa tanggung dadya roh

Pan cêndhake bae ing wau cinatur
samana sampun apanggih
Mas Cêbolang lawan wau
sira Nikèn Rancangkapti
siyang dalu akarongron

Ibu rama langkung sukanirèng kalbu
miyat mring putranirèki
gènnira krama aruntut
yata ing antara lami
kang rama grah lajêng layon

Ingkang putra langkung sungkawanèng kalbu
antawis ing pitung ari
kang garwa nusul asurut
lajêng sinare anunggil
lan sang tapa kilèn gandhok

Langkung dening sungkawa kang kantun-kantun
saya kagagas ing galih
Jayèngsari ciptanipun
dene ta kurang sathithik
dhawuh kang timbul maring ngong

Pan antara sawulan surudirèki
sira sang atapa
santri Saloka tur pèksi
mring Jayèngsari wawarta

Amarêngi lênggah masjid lan kang rayi
sira Mas Cêbolang
lan garwane Rancangkapti
pan agunêm ngèlmu rasa

Kagyat myarsa Saloka sarêng turnèki
ilang bayunira
sira Radèn Jayèngsari
tumungkul asangga uwang

Ki Saloka matur malah wus kaping tri
ing sasurudira
ramanta kangjêng kiyai
wong punika gènnya prapta

Panggih lawan kula langkung nyalawadi
wong kakalih apan
abusana cara santri
ngakên santri Surabaya

Tan anyana kula yèn punika têlik
gèn takèn ing radyan
langkung dening niti-niti
kawula inggih bêlaka

Wingi kula mring ngare sampun kapanggih
sanak Surabaya
mring wismanipun Pak Kêmis
lajêng jawil mring kawula

Yèn paduka kaginêm Pangeran Pêkik
sabab wong punika
padagange Pangran Pêkik
marma ing gunêm waspada

Saya anglês rahadèn duk amiyarsi
aturing Saloka
ngandika ris mring kang rayi
lah yayi sira kariya

Ingsun titip marang garwanira yayi
bok mênawa lêpat
poma apuranên yayi
manira arsa mulana

Ngong-oncati gunêm kang tan bêcik iki
nanging iya poma
wartakna goningsun yayi
yata kang sinung wacana

Mas Cêbolang lan garwanira nungkêmi
padane kang raka
sarya sru dènnira nangis
Rancangkapti mêgap-mêgap

Apan lajêng kantaka Kèn Rancangkapti
pan wus timur mula
yèn muwun pêgêl kang galih
atêmah niba kantaka

Jayèngsari yata angandika aris
adhuh ariningwang
adat têmên sira iki
yèn nangis banjur kantaka

Ngêndi ana ing wong pipikiran bêcik
têmahane padha
andadak sira tangisi
yata sira Mas Cêbolang

Ingkang garwa pinangku sarya anangis
adhuh mirahingwang
paran polahingsun kari
yèn sira tulus palastra

Baya-baya ingsun edan turut margi
nimas awunguwa
yata Radèn Jayèngsari
kang rayi wus sinotyanan

Nulya nglilir pupungun anangis ririh
angling ingsun kakang
suthik kari anèng ngriki
sanadyan mati uripa

Nora gêlêm pisah lan sira sayêkti
gumujêng kang raka
nora kaya sira iki
munduran kaya duk bocah

Pae dhingin sira duk durung akrami
saparan pan mangsa
kênaa sah lawan mami
ing mêngko wus duwe krama

yêkti abot wong angladèni ing laki
sira Mas Cêbolang
nambung sabda sarwi nangis
punapa inggih kawula

Tuwan kesah kula pan dinalih kari
mangsa ta purunna
sapurug amba tut-wingking
sanajan pêjah gêsanga

Nadyan inggih pêjah gêsang ajêng uning
kang raka ngandika
paran polahingsun yayi
lamun sira tut-wuriya

Sayêktine nora olèh dene yayi
iya pêt-umpêtan
Saloka nambung sabda ris
yèn kêdah têmên arinta

Atutwuri marang ing paduka inggih
pan kêjawi kanca
sadaya kinèn angari
yèn malih wontên wong prapta

Yèn pitakèn ing paduka inggih gampil
ingsun awat-awat
kula warti yèn wus anis
saking ing riki wikana

Ing puruge kula botên nguningani
yèn sampun paduka
andhok nuntên tuwan nuding
asung wruh dhatêng kawula

Gèh pun Buras tumuntên paduka tuding
pêsthine kawula
lan sanak anusul sami
inggih dhêmitan kewala

Pan sadaya mangsa si dadaka inggih
pisah rayi tuwan
wong kanthèt-kinanthe sami
tan wontên seje satunggal

Bab kabèh santananipun
wus ingundang sami prapti
andhèr sadaya nèng langgar
yata sampun dènwartani
marang sira Ki Saloka
kabèh panuju ing pikir

Wusnya dadi rêmbugipun
Jayèngsari sukèng galih
tuwin sira Mas Cêbolang
langkung suka Rancangkapti
dene wurung tinilara
nahên ta kasaput ratri

Ing dalu datan winuwus
sarêng byar angkatirèki
sagung kang para santana
ngatêr wangsul ngandhap ardi
pra samya angêmu waspa
kang lunga lawan kang kari

Yata kang kesah lêstantun
Mas Cêbolang Jayèngsari
Kèn Rancangkapti pun Buras
nèng ngarsa atuduh margi
katiwang-tiwang lampahnya
Sokayasa wus tan kèksi

Lampahe kawêlasayun
dulur wong catur lumaris
wus têbih ing lampahira
sampun manjing ing wanadri
mudhun jurang minggah arga
Rancangkapti anggung nangis

Ngrêmpong tan bisa lumaku
ginendhong mring raka nuli
Mas Cêbolang langkung sayah
pun Buras ingkang gêntènni
sadangunira mangkana
wau dènnira lumaris

Nurut wana ardi kidul
mangilèn lampahirèki
tan winarna solahira
ing lampah wus tigang-ratri
kèndêl yèn dalu kewala
kêlangkung kawêlasasih

Yata aningali gunung
alit kalangkung rêspati
ing pucak anèng wong tapa
gènnipun tapa wus lami
siji datanpa rowang
kinasihan ing Hyang Widdhi

Aran Ki Sèh Hèrcaranu
tuwa pan wus kaki-kaki
apan ta kaprênah canggah
mring Ki Banyubiru nguni
kang martapa ardi Lima
wus angraga-suksma yêkti

Arang wong kang wruh ingriku
saking angkêre nglangkungi
Sèh Hèrcaranu tan samar
yèn badhe wontên wong prapti
satriya alaku papa
langkung asih kawlasasih

Langkung awlas sang palungguh
marang sira sang kaswasih
yata wau kang lumampah
kèndêl anèng soring wuni
suku ardi kang lèr wetan
tumawing jurang atrêbis

Gurda gung langkung asingup
singube ngungkuli wuni
samya tumiyung ing jurang
jurange langkung atrêbis
ngisor panggenanning sima
ting galêro mêmêdèni

Kang rarywan pan ora kèngguh
ngêningkên ciptaning galih
mung ketang kang Karya-jagad
marma rumarasira nir
kwèh swaraning pêksi munya
mangsa wohing gurda sami

Umyung rêbut woh ambarung
mawarna-warna kang pêksi
mrak nyangungong ing paragak
kang satawana nauri
jêgigèr swara angatak
kinèn panggiha Sang Rêsi

Kang mangkana pèngêtipun
kang rarywan graitèng galih
yata non pucak aldaka
ana wong tuwa alinggih
pitêkur muji Pangeran
sêmune brangti Hyang Luwih

Yata radyan mara gupuh
sumêngka marang ing wukir
sadaya pan samya minggah
sapraptanira ing nginggil
sarêng cêlak lan sang tapa
Ki Sèh pan angawe gipih

Lah banjura putraningsun
aja sira wêdi-wêdi
gupuh wau kang ingatak
sapraptanira ing ngarsi
ngaras suku dêlamakan
sang tapa angrangkul aris

Sarwi ingaras kang êmbun
katiga ginênti-gênti
ri wusnya tata alênggah
langkung samya aminta sih
tumungkul dènnira lênggah
sang tapa angrês ing galih

Tan samar sasolahipun
wasana ngandika aris
sang pandhita mring rahadyan
adhuh putuningsun kaki
dene liwat kawlasarsa
ing solahira mas gusti

Dèn-narima putuningsun
pan wus karsaning Hyang Widdhi
sira dadi lêlampahan
kawit wong tuwa kang mawi
ramanta marma dinukan
dening Hyang Kang Maha Luwih

Lali pancèn arsa mêngku
angangkah ing tanah Jawi
kuwalèn arsa binuwang
marma apantês malati
tuwas rusak ngajak-ajak
marang anak-puti wuri

Marma putu wêkasingsun
marang ing sira dèneling
ywa ngambah pikir bêlasak
lan dènawas sira kaki
kang katibanan nuring-rat
aja sira wani-wani

Ywa tiru ramanirèku
lali ing bangsèku yêkti
marma sru dukaning Suksma
kang liningan awotsari
saglugut pan botên nêdya
anyipta kadya kang wingking

Sangêt panuwun kawula
lamun amba darbe krêkat samênir
mung mikir lujênging purug
sampun binurak-burak
inggih namung têntrême manah pukulun
lan malih kang dados manah
kadang kawula sayêkti

Sêpuh punapa inggiha
maksih gêsang utawi yèn ngêmasi
sang tapa mèsêm sumaur
ywa susah manahira
kadangira sayêkti misih rahayu
nanging adoh panggènannya
mangulon paranne ngungsi

Aja susah mikir kadang
awakira lah rêksanên pribagi
yêkti gal lawase têmu
sok uga salamêta
Jayèngsari tursêmbah alon turipun
kadospundi karsa tuwan
mring amba manggih basuki

Sang tapa gumuyu suka
aja maras tyasira putumami
yèn ta maksih jênêngingsun
nanging ta lujêngira
lan sirêpe aja na ingkang angruruh
nanging sarate mas-nyawa
dènasru brangti Hyang Widdhi

Lah nuli sira mangkata
ana alas kapit ing ardi alit
pan kinêpung jurang trêjung
aranne Wanataka
dhudhukuha mas-putu wontên ing ngriku
matèkêna raganira
amung dêlêngên sawiji

Marang Hyang Suksma Wisesa
matur nêmbah wau kang sinungan ling
sandika sak-rèh pukulun
amba darmi lumampah
sang pandhita ngandika ingsun tut-pungkur
angêtêrakên ing sira
mrênahkên ênggonnirèki

Lêga tyasira sadaya
ya dening sang pandhitarsa tut-wingking
sang tapa ngandika arum
wus kabèh putuningwang
iya padha gujêngana nyamping-ingsun
lan poma padha mêrêmma
aywa na kang mêlèk sami

Yèn ingsun durung parentah
pan sandika wau kang dèndhawuhi
nulya sami nyandhak gupuh
ing nyampinge sang tapa
sang pandhita dhatêngkên karamatipun
sakêdhap anulya prapta
ing ênggèn kang dènêsiri

nênggih ardi Wanataka
kang ing têngah kapit gunung dèn gonni
kinêpung jurang atrêjung
masjide pan wus ana
langkung pelag kinêpung balumbang têpung
rêsik palataranira
sasêkarane mêpêki

Miwah ingkang palakirna
ingkang tiris angubêng karangan sri
andadi-dadi wohipun
rakit-rakite kadya
kaya uwus dhukuh kanggènan sêwindu
sajatine kang karamat
Sèh Hèrcaranu linuwih

Mèh timbang lan waliolah
karamate sasat pandhita linuwih
lan agêng subratanipun
sajêg tan kambon upa
milanipun kinasihan ing Hyang Agung
barang saciptane dadya
yata wusira anuli

Kang wayah kinèn mêlèka
kang ingatak kagyat mulat umèksi
anon pakarangan agung
sangkêp pan sarwa ana
wus anarka karamate sang awiku
langkung sami ajrihira
sang pandhita angling aris

Wis dènenak atinira
anèng kene aywa amutawatir
kang sinung ujar anuwun
cinêndhak kandhanira
pan cinatur sang tapa têngga nèng ngriku
mumulang marang rahadyan
apan ngantos kalih sasi

Wus antuk wêdharing rahsa
langkung suka wau rahadyan kalih
sang tapa ngandika arum
lah wis sira kariya
apan sira uwis padha lawan ingsun
lêwih ing panganggènira
lan malih ngaliha nami

Putuningsun kang atuwa
Jayèngsari asiliha wêwangi
Sèh Mangunarsa apatut
dene Kimas Cêbolang
anama Sèh Agungrimang pan anut
angêpèk namaning bapa
putraningsun kang pawèstri

Mêksiya aranning lama
ya si Buras ingsun paring wêwangi
Ki Santri Monthèl puniku
nuhun kang sinung aran
angling malih sang pandhita manis arum
putuningsun Agungrimang
bêcik misaha gènnèki

Anaa saloring jurang
dadya antuk wong ngêningkên pandêling
lan tan ngrêregoni iku
ing ciptane rakanta
kang liningan sabda sandika turipun
punapa sak-rèh paduka
amba pan darma nglampahi

Yata sang tapa anulya
anuduhkên kang putra kalih ngiring
saonjolan têbihipun
lawan ênggènning raka
pan wus manggih padhukuhan sri dinulu
saking sabdaning pandhita
barang saciptane dadi

Kêlapa kadya tinata
pan atharik nèng pinggir wadhah sami
wowohan palagumantung
amêpêki sawarna
wismanira alit-alit jajar têlu
cèkli masjide araras
balumbange angubêngi

Sèh Agungrimang kacaryan
aningali rakiting dhukuh asri
ri wusnya mrênahkên wau
sang tapa amit mentar
wayahe kang ngatêrkên jawining dhukuh
sawusira wangsul sigra
mantuk mring dhukuhe sami

Kacatur Sèh Mangunarsa
anèng langgar apan raina wêngi
mung Ki Monthèl rowangipun
langkung subratanira
tan ana lyan katon mung sihing Hyang Agung
têrkadhang anglugas raga
anurut manah gung brangti

