pan lêstari pawartanira glis
kang wadya wre bodhol
kabèh ngayuh gêgana lampahe
diwangkara wus tumamèng lingsir
rikat kang lumaris
Maendra kapungkur

wukir Malyawan sampun kaèksi
gya niyup mangisor
kadya teja wangkawa kilate
prabawanya wor lan cundhamanik
prapta sadaya glis
ing têpining gunung

orêk kang wre yèn Anoman prapti
gurnita kang anon
Prabu Sugriwa sapunggawane
lagya ngadhêp ing gusti gung wingit
miwah ingkang rayi
Sang Lêksmanasadu

mangsah Anoman wus praptèng ngarsi
myang wre kang rumojong
Nilanggada miwah Jêmabawane
parêng ngabyantara awotsari
kagyat duk ningali
tyasira kumêpyur

Ramawijaya gupuh mangsiti
kang saking kinongkon
munggèng wuri Sugriwa jujuge
Sugriwa matag majêng wotsari
katur cundhamanik
lawan suratipun

Risang Ramawijaya mulat ing
cundhamanik kaot
nora samar kancinging gêlunge
ingkang rayi putri ing Mantili
cumêplong tyasnèki
onêngira lipur

wus tinampan ingkang cundhamanik
lan sê-R. Anggada. Kapi Anila. Prabu Sugriwa. R. Anoman. Sri Narendra Ramawijaya. R. Lêksmana.rat nèng pangkon
lagyandangu Anoman solahe
dene jêmparing tumancêp wêntis
Anoman wotsari
katur purwanipun

amiwiti malah amêkasi
tingkahe kinongkon
solahira katur sadayane
wutuh datan kirang datan luwih
sukanya tan sipi
mangungun kalangkung

jêmparing kang tumancêp nèng wêntis
wus kinèn amocot
Ramawijaya alon dêlinge
hèh Sugriwa Si Anoman yêkti
mukyaning duta di
nêmokkên sakayun

duta widagda tuhu dibya ring
wêweka kinaot
surasêkti titi titikane
wusnya muji mring Anoman nuli
surat dèn ungkapi
winawas kang têmbung

sêmbahing ulun putri Mantili
kang agung wirangrong
kang kataman papa patakane
kaatura ring narpaputra di
kang wus kataman ring
siniwinta prabu

kang rinatu mring wadya wre sêkti
wirutamèng kewoh
môngka pratôndha ika praptane
yèn dasih tagung onêng wiyadi
siyang pantara tri
mung ciptèng pukulun

mila katura kang cundhamanik
prasasat anggèng ngong
mangsah sumêmbah munggèng padane
myang kagêngan singsim ingkang prapti
sasat wus kaèksi
astanta pukulun

dhuh wulatkên hèh sri narapati
Rama dewaningong
bêktyèngong gêng tan ana wêwênèh
myang pamular ingsun siyang ratri
liring rèhumijil
ring netra ngapêndul

janma ping sapta aywa na malih
munga dewaningong
ing nguni duk tan ana wartane
sêmadiningsun ing sabên ari
mung sang narapati
maksihèng dumunung

yèn tan antuk kayêktining warti
gèn sang prawira nom
mung anyipta turunapyuh bae
gunung tasik jurang ingkang trêbis
supayane dadi
margine anganyut

tanpa mêndha tanpa trêsnèng urip
witning lara kasok
sakathahe kanikmatan têmbe
pinanggiha mangke tanpa kardi
datan ngusadani
marang gêngning wuyung

sakèh ingkang kapiyarsèng dasih
mêmanis rumaos
kang mimbuhi lêlara gêng bae
barang ngunènmêmuwuhi brangti
mung jiwaku mungging
Rama dewaningsun

nir guna kabèh ingkang kaèksi
kapyarsa tanpa don
kêmbang-kêmbang dadya satru kabèh
angin-angin angunjara sami
miwah ranu sami
tan tumamèng gulu

mangkya sampun amiyarsa pasthi
paduka amanggon
tur siniwèng dening kang bala wre
saengga gring wus parak ing pati
mangkya ngusadani
kêkêtêg duk rawuh

tur kawula risang batharaning
pukulunaningong
sampun dahat-dahat mong wirage
dhuh sudanên prihatin ta gusti
bilih ngrêregoni
karyanta pukulun

amung rasanên saèstu niti
jayaning kaprabon
sampun mawi ing rèh rupêk lire
amung grangên ulat doh kaèksi
apan paduka ji
rèh dhewe kaputus

undhagi ring cêtha kramaniti
ayuning kaprabon
praptèng nistha madya utamane
panglimputing boganta dèn èsthi
tan amriha asih
ing wadya sawêgung

ring pakarti sampekaning pati
krêtarta wus kinon
kridhaning rat winiweka kabèh
maha prawira sastra utami
lirning upasaji
sarjana kawêngku

ring kacidran tan kangên-angêni
tan punggung ring kewoh
ing pangawruh wus kawruhan kabèh
paran môngka singsal ing gêng wingit
kang tanpa sasami
gunggunging lara kung

sining dunya liyan sagarardi
agêng laraningong
inggih Dasamuka panggawene
marma dèn enggal praptaa aglis
mumpung Rawana Ji
tyase ara-uru

lawan mumpung dasihe aurip
lumadyèng palugon
Si Rawana ambêg krura bae
ilang pangulah sèstuning aji
dhustha dursila ring
tan pambêging ratu

mumpung wadyanta wanara lagi
nêdhêng ing palugon
wirotama ing kasudirane
saisèng rat pilih kang nangguhi
kalawan pun dasih
nênuwun pukulun

punapantuk praptaa ing benjing
Rama dewaningong
inggih ingkang langkung pikantuke
wêwalêse kawula sêsaji
kaswasih tan sipi
drês lamining kang luh

netra kawula kalih matimbil
sruning bêndung kang loh
buh abalut ngêmu rah bintite
wus kasêdya luh môngka puniki
lir toya dana ring
pangumayèng ulun

bilih paduka praptaa benjing
sirêp wijiling loh
aksamanên kang agêng dasihe
dene anggung karyangèling gusti
marma pisah ugi
awit saking ulun

amêminta paduka nuruti
saking gêng sih mring ngong
kidang êmas sangêt tan andimpe
paduka gung nuruti ing dasih
yêkti kawula wit
wèh onêng pukulun

mangkya ngadoni ing jayèng jurit
tan lyan saking ingong
kudu-kudu wèh pakaryan bae
dhuh druhakatêmên Si Mantili
gung wèh walangati
sangêt ing pukulun

mangun trunaning udaya gêtih
kombaking prang popor
minôngka kol rêrêmpon wadya kèh
angadoni pancas muga Widi
têtulunga aglis
mring batharaningsun

benjing yèn prapta pukulun panggih
luwaring pakewoh
kawula wus kapok liring têmbe
kawulakna imbalên ping kalih
kondhangên kaping tri
dasihna pukulun

sapituduh paduka ri ratri
sumaji sapakon
pan mituhu satuhu ring têmbe
apunagi gênging sukèng galih
witning byatning sakit
waluyèng pukulun

tan rumôngsa jiwèngong nèng dhiri
rungsit tanpa panon
yèn luwara pakaryan sakèhe
dhuh dewaku sêksinên ing Widi
titi sêrat mungging
ing pustaka jamus

Ramawijaya solahnya tan wrin
luhira drês miyos
anibani aksara waspane
dadya luntur tulisetan kèksi
pijêr rumasani
sambating gung wuyung

têmbunging surat mêmêlad ati
rarase karaos
kadya sumusuk manjing kalbune
amêmênyêt kadya muntir-muntir
mibêt mêthêt galih
anjêjuwing jantung

pustakanira winawas malih
tulis datan katon
saking kawur kaluntur tibane
saking drêsing waspa duk umijil
Ramawijaya ris
pangandikanipun


hèh Anoman tulungên sun iki
tulise kalorot
durung kongsi tutug wêwêkase
tutugêna wêwêkase nguni
Anoman wotsari
majêng atur madu


Dhandhanggula
dhuh pukulun makatên kang wêling
jêng paduka mantuna gêng lara
dipun eca ing driyane
apan ta sampun tamtu
mulya ênggèn sang rajaputri
amung anglastarèkna
paduka pukulun
ing rèh jaya-kawijayan
sampun anggung amikir laraning brangti
mrih nuntên tumanduka


saha bala amrawasèng jurit


rumabasa ing satru during rat
Rawana Ngalêngka age
wruha wasananipun
rayi tuwan sang rajaputri
tyas gung mangêbang-êbang
kadursilanipun
Dasamuka pungkasana
wêwalêse agawe lara gung brangti
mugi sirnaèng yuda


sawusira Anoman nambungi
lêburing tulis sigra cinandhak
Anoman katur ature
mungkabandriyanipun
cundhamanik ingalap aglis
tinonton anèng asta
ingaras ciniyum
wanti-wantining panguswa
nulya ngusapakên maring pipi kalih
agung sinamudana


sigra Bayutênaya wotsari
sarwi ngiras pantês aturira
wong agung kalih sinambe
Radèn Lêksmana sadu
lan Sugriwa kalih sinambi
ature mring gustinya
mênggah ta pukulun
pun Rawana anglir singa
kang nagari Ngalêngka pami wanadri
dene ta pun Sugriwa


anglir agni sakêkonang wêning
môngka angine nênggih paduka
dumamu mring agni 

 age
sakêkonang umurub
mubal-mubal sawabing angin
angine ngin utama
pamungkasing bayu
gênine gêni unusan
mila datan sangsaya krodhaning agni
ingkang anggêmpur wana


brasthaning wana macane kêni
pangungsène apan datan ana
punika ing salokane
bêsmi Ngalêngka tan wun
dening murkanira mawêrdi
Bathara Wisrawana
pinandhita tuhu
rinusak dunya jinarah
kaping kalih ari paduka Mantili
têtêp ginawe lara


sariranya kongsi kuru aking
wulan karainan pêpadhanya
lir kêmbang tibèng labête
Anoman wusnya matur
sira Ramawijaya kadi
tinètèsan ing toya
marta paminipun
kadya gring manggih usada
ing ciptane Ramawijaya duk prapti
duta Pawanaputra


abipraya Dyan Sumitrasiwi
wrining gita Narpati Sugriwa
yèn ngantia pangatage
Ramawijaya dangu
pijêr angên-angên makingkin
sasmitèng pra dipatya
matag wadyanipun 


gora rèh bala wanara
parêng tandang lir guntur nêngkêr wiyati
umèb rok magênturan


sajuru-juru wus ngumpul sami
sagunging wre manggalaning aprang
kumêbulnata barise
pratôndha wre gumuruh
kadya trunaning kang jaladri
pratiwi kadya bêlah
prakatha gumuntur
jinjang Sang Sri Ôntaboga
kagyat dening grêguting wre ngumpul sami
budhal panganjuring prang


wre prawira Susena pangirit
manggalaning prang mara dilaga
satus yuta pêpangkone
Winata Endrajanu
Danurdara kapat bupati
abala nyatus yuta
lir prahara jamus
liyaning catur manggala
pra dipati anggrêbêg ing sang siniwi
budhal saking Malyawan


pirang-pirang yuta angêbêgi
kadi wukir sol wanadri mangkat
guntur-maguntur gorarèh
kumrasak kumarusuk
lir ampuhan manêmpuh wukir
ru-ara bumi molah
asindhung tumundhung
busêkan arêbut marga
têdhuh 

 dhêdhêt ing wuri kadya jaladri
wutah ngalabi jagad


ngara-ara jurang ngiring-iring
wukir siluk-siluk kawaratan
ing bala wanara gêbèl
lêlêbak singub-singub
jêjêl bêntêt ing wre lumaris
gêtêr-patêr walikan
angin-angin lesus
dhèdhèt lor wetan angakak
bêngis mingis rawat-rawat erawati
ngurmati sang murwèng prang


urut mirut kadya anawêngi
diwangkara surêm tan sumirat
kadya nongsongi isthane
marang sang among gandrung
kapirangu lampahnya ririh
mangunayèng wardaya
mangu gandrung-gandrung
mulat kèhning kapi bala
ngunadika tiwasa nêmpuh ing jurit
titi kang winiweka


Sugriwa mrih nêmbah matur aris
lêng paduka nitiha palôngka
ingusung dening bala wre
mèsêm sang among gandrung
nora yayi bêcik lumaris
among rarasing driya
ngusadani gandrung
aywa gupuhing lumampah
pratisthanên tyasirarsa 

 mangun pati
mriha wasana mulya


dadya aris dènira lumaris
asasmita Narpati Sugriwa
marang sagung punggawane
wau sang gandrung-gandrung
suka miyat anganan ngering
amurwa kèhning wadya
mangu gandrung-gandrung
wre alit lumampah têbah
katingalan gendhong kacang kalung cêngkir
akèh mikul wowohan


ana ingkang kapundhung sauwit
binêdhol dhuku pinandhi samya
rêmbyah-rêmbyah saparane
suka sang mahêng gandrung
solahing wre sajati mosil
mawèh rêsing asmara
mênggah gandrung-gandrung
yèn sayah sami alênggah
soring wuni kinubêng ing pra dipati
wuntat matitip atap


sarwi mulat ing bala lumaris
kanan kering lir samodra bêna
jêjêl-jumêjêl gorangrèb
gumalêdhêg gumludhug
kadya ladhu dhadhaling wukir
wus dangu kèndêl mangkat
sarwi gandrung-gandrung
Sri Bathara Ragutama
datan pisah pangayape pra dipati


kadya lun tan adrêsa


kêtub prakampita kang pratiwi
mêmbak-mêmbak kadya namudana
amangsit jayèng lakune
risang asmara gandrung
sêbrak ingkang wrêksa waringin
isthane asasmita
ing rèh gandrung-gandrung
luwarên wiyoganira
tan sangsaya pakartimu jayèng bumi
suh satru kalamurka


gègèring wana kang sato gusis
amung kidang ingkang kadya tandang
sajodho munya sumêngèr
ing ngarsa sang agandrung
asasmita tuhu tan ajrih
kadya angupacara
mring sang gandrung-gandrung
siniwo arsa cindhanak
maring wana kidang mumbul tan kaèksi
sajatine pan dewa


dènnya amrih utamèng pakarti
milya ing rèh Sri Bathara Rama
nêdya kamulyan sawabe
sang gandrung kapirangu
suralaya jawata kêrig
ngurmati lampahira
risang gandrung-gandrung
mastuti saking kadohan
jaya-jaya jayaa sang andon jurit
tutug barang kinarsan


gumalêgêr 

 swarane kang wukir
asênggani gêlap ing awiyat
sumarambah samodra rèh
tuhu sang among gandrung
kang kinurmat barang kumêlip
wau ing lampahira
tansah gandrung-gandrung
wanara kang pra dipatya
anyaosi wowohan kang adi-adi
binêdhol sawitira


nanging wong agung dèrèng akapti
anadhaha sajroning lumampah
ngêningakên sêmadine
marma gung gandrung-gandrung
dadya rêmbên dènnya lumaris
dene sang mendrasmara
pijêr gandrung-gandrung
Jêmbawan matur manêmbah
mring Sugriwa hèh prabu ngajêng puniki
bêbulak ngênthak-ênthak


alampahan ing saparon ari
datan ana kêkayon satunggal
mung alang-alang isine
lan balêmbêm kang dhukut
kalamênta miwah garinting
ing nguni pan punika
kala jênêngipun
Sang Prabu Maesasura
Jathasura punika bumi wêwangkit
Kiskêndha lan Ngalêngka


dyan wong agung alon anambungi
apa yayi ature 

 Jêmbawan
Sugriwa nêmbah ature
margi ngajêng pukulun
wontên bulak saparon ari
nênggih bumi watêsan
Kiskêndha rumuhun
kalawan bumi Ngalêngka
dadya kèndêl wong agung lampahirèki
matak puja ing wuntat


Pangkur
hèh yayi Prabu Sugriwa
iki wiwit ngidak Ngalêngka bumi
sun kèndêl sêmadi nêkung
matak puji sêsinggah
sang hyang bumi kang sun pinta lilanipun
angancik bumining mêngsah
sigra wong agung lumaris


tan adangu ajêngira
amrih ênggon pêpundhung kang aminggir
wontên witing mandira gung
satêpining bêbulak
samya lênggah sarwi mulat lampahipun
untabing bala wanara
bêbulak wus tan kaèksi


kèbêkan bala wanara
kang lumampah gêbèl atap apipit
datanpa sêla asêlur
timbun atumpa-tumpa
tanpa watês tinon ing wêwatêsipun
wong agung suka tumingal
mulat nganan miwah ngering



ing wuri tuwin ing ngarsa
kang bêbulak sumilak doh kaèksi
kèbêkan ing wre lêlaku
balêmbêm alang-alang
kalamênta garinting wus ajur mumur
kambah wanara kèh dahat
luluh ludhês dadya siti


pirang-pirang kang bêbulak
isi sirna rêsik kadya binêsik
ngandika sang among gandrung
yayi Prabu Sugriwa
kang bala wre sun dulu kèh wuwuhipun
duk sira nèng Maliawan
sun tingali kèh puniki


umatur Prabu Sugriwa
inggih gusti apan atikêl kalih
kêrigan dening anglurug
kang bala wre sadaya
inggih datan wontên kang purun akantun
suka pêjah ingayahan
ing karya paduka gusti


wong agung mèsêm ing driya
Sri Bathara Rama mangsah sêmadi
kukusing dupa kumêlun
angayuh Ngendraloka
pratisthaning puja ngawiyat gumuruh
midit kang maruta mônda
sagung wre kang pra dipati


muriring gêgithokira
asrêp kasrambahan maruta angin


prabawaning gustinipun
gumludhug bumi molah
kadya atur sasmita sumangganipun
wong agung sakarsanira
pun bumi milya ngastuti


dyan luwaring puja budhal
kumarutug ginarbêg pra dipati
kapirangu gandrung-gandrung
mulat gunging wanara
tyas kagagas dadya têmah gandrung-gandrung
ing karya wingiting karya
putri adi ing Mantili


wungu tyasing kapandhitan
nutuh tiwasing rèh badan pribdi
asmarèng tyas gandrung-gandrung
sru nayaning wardaya
ing satindak lampahira gandrung-gandrung
gandrunge nutuh sarira
karya ngèle wong sabumi


anggung mulat ngering nganan
wuri ngarsa orêg kang bumi-bumi
mangu-mangu gandrung-gandrung
ketang Suksma Kawêkas
kanugrahaning asmara gandrung-gandrung
hèh yayi Prabu Sugriwa
kapantèke bala iki


wanara kang murwèng lampah
ingsun dulu misih dhêdhêt ing wuri
Sugriwa nêmbah umatur
gusti praptèng sawulan
kadya dèrèng têlas wadya wre lumaku


manawi ing kalih wulan
ing wuri ngarang-arangi


têkane margi punika
kadi wontên sawulan nganan ngering
jêjêling wanara timbun
kathah tan antuk marga
apan kathah ing wuri samya kêkuwu
ngêntosi lêganing ngarsa
wong agung ngandika aris


bêcik yayi amataha
pra dipati kang migênani wuri
Sugriwa nêmbah umatur
inggih sampun sakawan
pun Kêrdana Druwenda kawula tuduh
ngalajêri wre ing wuntat
pun Bimamuka Sêmpati


ing ngarsa inggih sakawan
pun SusenaWinata sura sêkti
Danurdara Endrajanu
wiracatur manggala
nyatus yuta kala wre pêpangkonipun
tur wre sami pêpilihan
lampahe pan sampun têbih


dèrèng wontên tur uninga
kadi datan wontên sangsayèngmargi
samadya côndra pukulun
goning panganjuring prang
arsèng driya sang asmara gandrung-gandrung
yayi sapa mungsuhira
yèn sira ngadoni jurit



sayêkti jayèng triloka
nanging poma yayi ing tyas dèn eling
sêsikuning bathara gung
wong ngadoni jayèngprang
bala iku anut pambêganing ratu
yèn ratu ambêge arda
balane tiwas ing jurit


yèn ratune wruh ing tingkah
pan sumendhe ing Sang Hyang Otipati
tan arda balane unggul
akèh rupaning arda
ana gêdhe ana cilik arda iku
kitir gêgêdhening arda
angrusak barang pakarti


dene arda lit winarna
barang tingkah kang nêdya nglêluwihi
iku arda aranipun
sanadyan kalangênan
yèn kaliwat karêm ing antaranipun
yèn tan eling dadi arda
tan rusak nanging gêgêmpil


darajading kawibawan
ngatêr-atêr ing rèh amangun jurit
apan solahing prang pupuh
ngilangna tyas was-uwas
apunagi kalah sirna mênang ngukup
madhêpa karsaning titah
ing Bathara Otipati


asor ungguling

ayuda
apan dudu yayi saking sirèki
karsaning bathara luhung
aywa ngandêlkên bala
kang wanara ngêbêki jagad sawêgung
dumèh wre maha saktiman
poma dèn awas ing batin


anuhun Prabu Sugriwa
kadi botên kang sawab sang siniwi
kapusthi ing siyang dalu
ing rèh sêsikuning tyas
sukèng driya sang asmara gandrung-gandrung
kagyat gumuruh ing ngarsa
Danurdara wadyanèki


anyêkêl ditya sakawan
ditya iku mêntas mamôngsa gênjik
wusnya kêpati aturu
kang nèng gowoking bêndha
kawênangan dening wanara pinikut
katur maring prabunira
Sugriwa ngandika aris


lah ta iku buta apa
apa buta desa miwah priyayi
katur lamun buta dhusun
rêngu Prabu Sugriwa
gawe apa buta lêlêthêk pinikut
sanadyan buta nagara
jêr durung karuan iki


besuk yèn praptèng Ngalêngka
Si Rawana tobat nututi bêcik
nêmbah ing

narendraningsun
sayêkti wurung aprang
lah warahên Danurdara Indrajanu
Si Susena Si Winata
aja salah gawe margi


wong agung suka miyarsa
ing solahe Prabu Sugriwa aris
ing rèh utama wus putus
patitising wêweka
limpat pasang graitanirambêk luhur
wong agung tyasnya marwata
nugraha Hyang Otipati


Bathara Suksma Kawêkas
kang aparing kanthi kang wus utami
abipraya wus biyantu
sigra lajêng lampahnya
ing samarga apan tansah gandrung-gandrung
gandrunge kaciptèng driya
kusuma putri Mantili


kagagas ngunguning driya
dene putri ingugung rama kalih
sun gawa anusup-nusup
wusana nêmu papa
sumpêg ing tyas arawat luh gandrung-gandrung
nahan kang andon turida
kang ngirit bala gung manis


Dhandhanggula
kunêng wau kang lagya lumaris
kang amangku ing bala wanara
ya ta winursita dene 


Sang Dasamuka Prabu
sawusira pura kabêsmi
dening palwaga seta
sungkawa kalangkung
munggèng têtarub wangunan
lan sang ari Wibisana matur aris
dhuh kaka buminata


paran têmahing karsa kaka ji
langkung sandeya ing tyas kawula
ing suralaya yêktine
lami gènira suwung
bathara kang prajurit sêpi
Wisnu mring madyapada
milane pukulun
yèn Wisnu sampun manjanma
sampun-sampun ing tingkah rèh kang tan yukti
mila atur kawula


yèn suwawi putri ing Mantili
antukêna ing wana dèn enggal
sampun taasalah gawe
kawula sampun antuk
ing pawarti yèn Dasarati
susila ambêksanta
tyas purnama wiku
sayêkti luhur kewala
prabawane yèn satriya tyase wêning
rahayu parikrama


botên eca minêngsah ing jurit
mumpung ing mangke dèrèng kabangan
tinututan ing pênêde
kadi-kadi pukulun
botên kongsi

dhatêng ing jurit
dene datan tinampan
yèn sêdyaa iku
rinêbut kalawan aprang
dede saking paduka ingkang awiwit
yêkti saking punika


datan awrat tinawan ing jurit
Dasamuka ambêkuh kewala
nora ngladèni ature
kang rayi nulya mundur
nêdya wadul ibunirèki
nadyan benjing wangsula
lan wêlinging ibu
kunêng malih winursita
lampahira Prabu Ramawijayèki
lan sagung kapi bala


pan arêmbên dènira lumaris
ngeca-eca dènira mong bala
tan rêkasa satitahe
pan tansah gandrung-gandrung
lamun dalu rêrêp wanadri
enjinge nulya budhal
sarwi gandrung-gandrung
wus alami anèng marga
ingkang para manggala kapat bupati
praptèng wukir Maendra


samya kèndêl wus notog jaladri
sampun têlas margine dharatan
gumuruh ingkang bala wre
dènnya non samodra gung
ciptanira sasat wus prapti
nagari ing Ngalêngka 


mèh paguting pupuh
busêkan isining arga
ing Maendra sato mawur manuk gusis
ngisis angungsi wana


para manggala kapat bupati
pagunêman Susena utusan
turuninga ing prabune
caraka mêsat sampun
tan winuwus lampahing margi
wus praptèng ngarsanira
duta nêmbah matur
yèn wadya panganjur prapta
ing Maendra sampun anotog jaladri
têlas margi dharatan


Prabu Sugriwa ngandika aris
hèh caraka balia waraha
Si Susena sakancane
aja ana kang laju
ing Maendra mandhêga dhingin
karyaa pasanggrahan
myang têtarub agung
caraka tur sêmbah mêsat
Narapati Sugriwa matur wotsari
mring Sang Ramawijaya


dhuh pukulun panganjur wus prapti
ing Maendra rangkahing Ngalêngka
sampun têlas dharatane
mèsêm sang among gandrung
nulya samya mangkat aririh
saking soring angsana 


sarwi gandrung-gandrung
mungkab nayaning wardaya
riris aris angrampas gandaning sari
yayah anamudana


tan cinatur laminirèng margi
duk samana mèh cêlak Maendra
miyarsa alun swarane
angot asmara gandrung
ombak ingkang anêmpuh wuri
nanduki swaranira
mring sang among gandrung
wau dutane Susena
sampun prapta dhawuh timbalanirèki
Mahaprabu Sugirwa


wira Susena umatag aglis
maring bala samya nambutkarya
gumuruh ingkang bala wre
karya têtarup agung
sêsaosan risang siniwi
tan têbah lan samodra
angongkanggènipun
sampurna tarub wangunan
kang bala wre dalêdêg kang masih prapti
jêjêl atumpa-tumpa


wau lampahe wong agung katri
sangsaya cêlak lawan samodra
samodra akèh swarane
kumêsar gandrung-gandrung
pan wong agung angoting wingit
pêrih rasaning driya
tansah 

 gandrung-gandrung
dene wus cêlak Ngalêngka
kapirangu angrês rongèh tyase jurit
keron rèh murwèng laga


gêrah môndra swarane nanduki
pan gumèndhêl tibèng karnasula
anrus praptèng wardayane
risang asmara gandrung
kapirangu mandhêg anolih
asmara munggèng netra
dadya gandrung-gandrung
sêlèt erawati ngakak
yayah kadi guyone sang among wingit
luwara tyas wiyoga


ing sapta ri antaranirèki
praptanira dutane Susena
wau wong agung lampahe
satindak gandrung-gandrung
kapirangu rèh walangati
wirangrong karungrungan
tansah gandrung-gandrung
Anoman matur tursêmbah
pan ing mangke Ngalêngka katingal gusti
saking wukir Maendra


lamat-lamat jro pura kaèksi
paprênahan sagung wêwangunan
mancorong witana mase
mèsêm sang among gandrung
sasmitane Radèn Maruti
inglampah pan wus cêlak
pijêr 

 gandrung-gandrung
wong agung sêngkut lampahnya
dadya mèsêm sagung wre kang pra dipati
muji Risang Anoman


dènnya atur sasmita ing gusti
dene wanine anuju prana
rêspati adumanise
mantun agandrung-gandrung
pananduke Radèn Maruti
mèsêm Prabu Sugriwa
sasmita andulu
mring Radèn Sumitratmaja
samya mèsêm asêngkut dènnya lumaris
praptèng wukir Maendra


pan gumuruh bala wre ngêbêki
wanara kang wus lami praptanya
ajêjêl tarap agêbèl
sangajênging têtarub
tumpa-tumpa bêntêt matitip
saos anamudana
ing gustine rawuh
punggawane anèng ngarsa
wanara lit sirah samya mèpèt siti
buntute congat-congat


suka mèsêm dènira ningali
Sri Mahaprabu Ramawijaya
wanara bêkti solahe
sampun manjing têtarub
wau sira wong agung katri
Sugriwa Sudarsana
kang tumut lumêbu
munggèng 

 têtarub wangunan
Narapati Sugriwa caos ngaturi
lênggah palôngka rêtna


aglar sagung wanara dipati
wanara lit tata pamondhokan
anyaosi punggawane
swaranira gumuruh
ing sajuru-jurunirèki
tan ana kawoworan
dènira kêkuwu
wanara kang lagya prapta
samya tanya-tinanya kuwunirèki
ing sagolonganira


gunung agêng mèru padhanya sri
kèh wowohan têpining samodra
kèbêkan dening bala wre
samyayêm solahipun
dene kathah wowohan adi
gunung iku tan ana
ing pêpadhanipun
gêngnya kathah kang tumimbang
mung luhure sajagad tan ana sami
kadya wukir Maendra


gunung iku pan tuguning bumi
mênèk jagad kaleban samodra
marma Maendra isthane
kadya ngambêngi ranu
lir dhêpaning bumi lan langit
pucak praptèng awiyat
ring langit mèh sundhul
asrine isining arga


ing Maendra sabarang sining swarga di
wukir Maendra ana


sato-sato manuk-manuk sami
sela talanya nila pakaja
jumêrut mirah widure
miwah kang manuk-manuk
akèh manuk kang basa janmi
di-adi wowohannya
prasamnya tumêlung
akèh prapta ing dharatan
Risang Ramawijaya mêng-amêng wukir
lawan Pawanasuta


binêkta minggah dhatêng Maruti
yayah mangayuh mèh ing awiyat
ing Ngalêngka katon kabèh
Anoman sigra nuduh
ing Ngalêngka sajroning puri
prênahe taman arga-
soka pan kadulu
wêwêngkon sajroning pura
goning wana kêbone kang bilik-bilik
paprênahan katingal


wusnya têtela Ngalêngka puri
ing ênggone narendra dayita
sigra têdhak sapraptane
têtêp dènnya kêkuwu
langkung asri langêning wukir
myang langêning samodra
kadya sugun-sugun
marang wong agung kang prapta
saha bala kang badhe ngadoni jurit 


mrawasèng satru murka


kêmbang-kêmbang kang munggèng ing wukir
kataman ingkang maruta manda
kadya mangirit gandane
lumarèng arum-arum
mring pakuwonira ngênani
Risang Ramawijaya
myang sawadyanipun
minasajroning udaya
bayak-bayak lir namudana sêmadi
mring sang among turida


lalu diwasa diwangkara tis
mangun saarjaning mandakara
gumawang anawang dene
mina pating kacêbur
ombak mêndhak amêmadhani
tranggana bra kawuryan
jroning we kadulu
isthane anamudana
hèh wong agung lipura wingitirèki
age mriha jayèng prang


Prabu Ramawijaya mulating
langêning wukir lawan samodra
marêrêm ayêm driyane
singa ingkang kadulu
ing Maendra nuwuki kapti
tumon sukaning bala
wanara tumimbun
anggendhong kalung wowohan
anyênyangking angindhit wre jati mosil
mukti isining arga


ngundhung-undhung pakuwone

sami
sêsaosane bupatinira
wanara lit ngambilake
kusung-kusung mangusung
timbun tambah wowohan adi
suka marêmpak-rêmpak
marêmpak woh agung
Narpati Ramawijaya
suka mulat bala wre sadaya sami
nugrahaning jawata


datan ana kang kirang sawiji
isining swarga pêpak sadaya
wus anèng Maendra kabèh
nguni wukir puniku
kèh wowohan rada ginaib
mangkya sapraptanira
Ramawijaya wus
babar katingal sadaya
marma langkung panguningèng bathara di
Narpati Ramabadra


dadya suka wadya wre prasami
amêng-amêng têpining samodra
lawan ing wukir asrine
tutug sasolahipun
wre pinuji sudirèng bumi
kunêng kang amrih eca-
ning wadya kêkuwu
wuwusên nagri Ngalêngka
ingkang samya miyarsa praptanirèki
Risang Ramawijaya


nèng Maendra ngirit bala kapi
wre prawira datanpa wilangan
kagiri-giri bawane 


ratuning wre angratu
Sugriwambêg mramugarèni
ngadoni pancasing nrang
Ngalêngka tinanduk
nêdya rêrêmponing yuda
mila orêg ditya kang môncanagari
tuwin buta tampingan


prapta lawan sagêgaman jurit
tugur sadaya anèng Ngalêngka
mangkana dina Somane
aglar danawa diyu
wil rêksasa ditya rasêksi
sagunging kang prawira
bupati gung-agung
andêl-andêling Ngalêngka
liya saking Prahastha Rêkyana Patih
gêgêdhuging punggawa


samya darbe wêwêngkon nagari
prajuritira kêthèn ayutan
punggawa siji-sijine
sarta bupati sêpuh
kang sumosor ing kyana patih
Prajôngga lan Pragônggsa
Mintragna pinunjul
Dumrêksa Wilohitaksa
Maodara Kampana samya prajurit
iya putra santana


arinira Prabu Rawanèki
nênggih sira Arya Kumbakarna
jagad tan ana imbange
tuhu yèn gêng aluhur 


angganira prasasat wukir
prabata Maliawan
prakosa ditya nung
nadyan dewa suralaya
wus kasoran lan Kumbakarna ajurit
sumbaga goraning rat


lawan ari Wibisana nênggih
konang-onang ambêg pinandhita
mahardikèng rat yêktine
manik pasthika mêrdu
ring gunawan putusing niti
prawira ing aguna
wirutamèng pupuh
digdaya ngadoni ing prang
sugih bala rêksasa prawirèng jurit
tuwin kang para putra


pan sadaya sami sura sêkti
Radèn Trikaya Radèn Trisirah
Dewantaka lan malihe
putra kêkasihipun
saking Tari Radèn Indrajit
iya Sang Meganônda
digdaya prang putus
myang putrane Kumbakarna
kasih Radyan Aswanikumba lan malih
ran Radyan Kumba-kumba


miwah ingkang ditya para mantri
ditya urakan tanpa wilangan
ting paringis rêngès rèngès
gandarwo ilu-ilu
sawarnine lêthêking bumi
kumpulanèng 

 Ngalêngka
marmane andarung
Dasamuka durtaningrat
duk samana Rawana nêdhêng tinangkil
umèb buta kang seta


awurahan lurung-lurung sami
pra dipati kang kantun akathah
punggawa supacarane
miwah tungganganipun
wênèh kuda andaka èsthi
lawanging panangkilan
atembak supênuh
wadyaning wil pra dipatya
kuda akrah myang andaka miwah èsthi
pirang papan kèbêkan


ana bupati nitih rata sri
tuwin punggawa wagêding kuda
pinandêng bae tutute
kang kêras pangrapipun
kadya kilat pan kadya angin
wênèh kang acangkrama
saking swarga luhur
praptane lajêng sewaka
saantuke mamèt wowohan swarga di
pinangan ing paseban


lir samodra rob datanpa têpi
panangkilan Ngalêngka puraya
dinulu kuciwa dene
padhang ingkang kêdhatun
ngênthak-ênthakannya kabêsmi
kadya tanpabarisan
kumpule 

 ditya gung
mung pagêr bumi kewala
pratandhane wangunaning kênyapuri
mung katon sotyasmara


Asmaradana
paseban kadya jêladri
korine kadya muara
wadya kang seba banyune
dalêdêg mili tan kêndhat
Kyana Patih Prahastha
andhingini wus adangu
wau ta Sri Dasamuka


mijil saking pura linggih
munggèng singangsana rêtna
orêk lir tasik ombake
sagung kang para prawira
sang prabu wusnya lênggah
muni têtêg nêmbah maju
sagung bupati kang seba


atarap alapis-lapis
undha-usuking punggawa
miwah satriya mantrine
wus tumrap nora sumêla
pangkat-pangkating wadya
supênuh ngarsa sang prabu
mung sang ari Wibisana


kang dèrèng prapta anangkil
mila kantun sang nararya
mampir sowan ing ibune
lan anggung sêmadinira
karya êninging cipta
myang ulat mêmanis mêrdu
ngumala manik pasthika


tumamèng dalêm 

 bunèki
Sang Gunawan Wibisana
kang ibu gupuh angawe
trustha dènira umiyat
praptane putranira
dènnyarsa sumiwèng prabu
kèndêl nêmbah ibunira


kang putra rinangkul aglis
dhuh putrèngong Wibisana
mung sira woding tyasingong
tur sumbaga kasihing rat
ingsun iki kalintang
sêdhih sungkawa andulu
ing polahe kakangira


dene nora mêmarèni
agawe rudahing jagad
iya kulup kaya priye
yèn anggunga mangkenea
solahe kakangira
rêntêng ingkang buwanèku
prasasat kêna ing wisa


hèh putraningsun dèn aglis
gendholana kakangira
Si Rawana panggawene
sira kang asihèng jagad
lah iku mêmungsuhan
lan Sri Ramawijayèku
kulup sira mambêngana


konên anêmbah dèn aglis
Dèwi Sinta dèn aturna
parêng sebaa dèn age
aja kongsi karusakan
karyaa sukaning rat
poma

ywa têmahan satru
Wong Agung Ramawijaya


hèh kulup pangrasa mami
yèn sidaa mêmungsuhan
kalawan wong agung kuwe
wus kêrasa ing tyas ingwang
patine kakangira
kang ibu sarwi angadhuh
dhuh dewa nora kayaa


kang dadi pangrasa mami
ing apêse kakangira
dene katon dalajade
dutane Wong Agung Rama
mung siji tur wanara
pinrih patine kinrubut
mring danawa pira-pira


parandene nora mati
kinêmbulan sanagara
malah angobong kadhaton
lawan taman argasoka
yèku ing kuna-kuna
eyangmu buyut canggahmu
pan durung kalakon rusak


lêluhurmu dhihin-dhihin
pasêmadine mêmuja
pan iya ing taman kono
angkêre kêliwat-liwat
mêngko têkadèn rusak
kêkayone kabèh gêmpur
ludhês têmah ara-ara


mung gêdhone bae kari
lan rêksasa akèh pêjah
kang padha digdayèng 

 têmbe
iku kang dadi pratôndha
kapindhone nak ingwang
sun tuturi sira kulup
Wong Agung Ramawijaya


sasat Hyang Maèswara di
bathara angejawantah
miwah kulup lêlewane
iku wus praptèng Maendra
ngirit bala wanara
lakune nora kasusu
ayême simpên utama


lawan kakangira dhihin
anggung anyêngkalak dewa
yêkti ana wêwalêse
ewamangkono ta iya
yèn dhangan kakangira
seba mring wong agung iku
Ramawijaya kuwawa


ngaubi kakangirèki
dursilane kuna-kuna
mulane babo dèn age
tobata mring Ragutama
ngulihna Dèwi Sinta
yèn ora mangkono kulup
adhuh-adhuh wis kêrasa


patine kakangirèki
kêna madyaning ranangga
mulane dèn bisa kowe
mêmalangi kakangira
wêruhna ing acara
kasujanan aja tungkul
poma kulup wis nangkila


manawa suwe

dèn anti
kulup marang kakangira
miwah kang anangkil kabèh
padha anganti mring sira
sigra wau Sang Arya
Wibisana nêmbah mundur
sing ngarsane ibunira


lampah kasujanan yêkti
winuri ring Wibisana
wajib bêkti ing ibune
langkung sukanirèng driya
Gunawan Wibisana
dene tan kongsi wêwadul
ibune sêlak ngandika


tur mitungkas wanti-wanti
pinrih pitutur mring kaka
dadya ana paitane
wanine ring kadang tuwa
rêbut bênêring tingkah
abôndha wêkasing ibu
lampahe praptèng pasowan


wus siji tan ana kari
sakathahe kang sewaka
Wibisana kari dhewe
tumamèng byantaranira
sigra nêmbah ring kaka
ingawe nêmbah wus maju
mungging ngarsaning palôngka


kawuri kang pra dipati
tuwin Apatih Prahastha
Wibisana ngarsa dhewe
acakêt lawan amparan
wusnya sang ari prapta
Dasamuka ngandika sru
marang sagung pra dipatya 




hèh sagunge pra dipati
kang padha sura jayèng prang
dhingin-dhingin malah mêngko
kuwate nagri Ngalêngka
kinèring parangmuka
kêtêr kabèh mungsuhipun
yèku awit saka sira


dene padha sura sêkti
nimpuna ing kawijayan
budiman ing niti kabèh
wisesa saliring sadya
barang kang sun karsakna
sadaya saking sirèku
tan ana winacak driya


jawata kasor ing mami
tan ana kang malang-malang
mêngko ana kang maido
anyampah prawiraningwang
iku Si Ragutama
nyêmpaluki sudiramu
mêngko wus praptèng Maendra


angirit bala wre sami
barise anèng Maendra
mèh prapta ngrabasèng kene
anutugagên suranya
patine Tathakakya
Si Karadusana lampus
ana ing wukir Dhandhaka


tanpa dosa dèn patèni
Si Wiradha Si Trisirah
malah iya mitraningong
wanara Bali palastra
dhustha Si

Ragusuta
liwat andarung kumlungkung
Dasamuka wusnya mojar


madêg sagung pra dipati
rêksasa masinga nabda
sêdhèt angunus tuwêke
analimpung myang nanggala
parasu gandhi kunta
pating galedrah gumuruh
sêsumbar angajab lawan


dhuh gustiku sri bupati
apa gawene dèn rasa
mungsuh kang kaya mangkono
munyuk monyèt saba alas
abdine titir tatal
anyêngkalak para ratu
tate analikung dewa


ana umbul gadanèki
miwah kang siring badhama
adhuh gusti buh rinaos
mungsuh manungsa tur nistha
dama tan duwe bôndha
sasat kuwat godhong lumbu
amungsuh Ramawijaya


tanpa gawe dadi pikir
munyuk datanpa gêgaman
angèl ngrêmêt godhong kelor
suwe anjêjêk sêmôngka
suwe ambacok gêdhang
suwe wong amamah waluh
nyunyur mumur gonyèh rênyah


samôngsa nyabranga benjing
mungsuh 

 Si Rama Lêksmana
inggih kawula tumpêse
ludhês anèng tangan ingwang
datan gôndra punapa
akathah sêsumbaripun
sagung kang para prawira


ana anggêro anjungkir
amutêr kartalanira
dhuh prabuku pindho gawe
swarga putêrên ing dharat
dharatan unggahêna
sayêkti dados pukulun
sintên kang malang-malanga


pating galêmbor ngajrihi
mintonakên solahira
dènnya mrawasèng mungsuhe
wuh nadyan Hyang Wisrawana
tuwan sôngga nèng asta
tanpa sesanta pukulun
tur kuwat kadang taruna


Sinom
angling Arya Wibisana
mring sagunge pra dipati
mêngko-mêngko dèn atata
sakèhe kang pra dipati
gampang wong gêdhag-gêdhig
ing ngarsane kaka prabu
sira tinari padha
prayogane laku iki
nora angèl atari wong kêkêrêngan


nanging bênêr saking sira
rèhningwèng padha angabdi
sayêkti 

 angarsa-arsa
ing karya dadining jurit
sêtya kalawan pati
mung walêse mring sang ulun
nanging aja na sigra
barang pakaryan dèn eling
dene nguni ana dutane Rêgawa


mung siji ngamuk nèng taman
kinêmbulan ing rasêksi
pira-pira kaprawasa
dutane nora ngêmasi
katuju Si Indrajit
amanah nagapasa wus
kênane kang caraka
kalingane Si Indrajit
datan ana bupati mawur kewala


apan iki kang kinarsan
ing kaka jêng narapati
prayitna kang winiweka
kaprawiran kramèng niti
nadyan têmahan jurit
yèn budi yitna wus putus
aja pijêr angkara
gumunggung sêkti pribadi
apan akèh iya titahing jawata


nora Ngalêngka kewala
kang padha sinèrèn sêkti
nadyan saliyane ana
mila wineweka yêkti
tuluse jayèng mami
lawan apêse kang mungsuh
iku kang dadi rasa
pinrayitnan kang

abêcik
ewuhaya ing mungsuh aywa gêgampang


têtêping rahayuning prang
kasudiran anèng wuri
prakara kang dadi rasa
rinasanan kang patitis
purwane dadi jurit
sapa bênêr sapa luput
ing kono pan katara
asor ungguling ajurit
wêwinihe prakara aja tinilar


apan ana kuna-kuna
pratingkah ingkang kawuri
wong agung ngadoni laga
kang apês unggul pinanggih
iya lawan piranti
prakara pratingkah saru
lan rahayu kawruhan
winawas saking sêmadi
samya sirêp sagung bupati kang myarsa


marma na mrih animpuna
tindake ngupaya sandi
pamoring karti sampeka
kinawruhan aja lali
lawan traping pakolih
unggul asor mrih tinêmu
têtêping karaharjan
anut ing bênêr lan sisip
lamun sisip purwaning soring wasana


yèn bênêr unggul wasana
ywa dumèh sira gêng inggil
iku buwang kaprayitnan 


luput ngandêlakên dhiri
wanara iku cilik
kinêpêla bae kolu
mung dadi sauntalan
mulane Wikathaksini
nguntal kêthèk tan kolu gulune suwak


balik dandananing mêngsah
lawan anggêpe wadyèki
miwah akèhing prawira
sawang-sawunging ajurit
lawan kang dadi kanthi
pangulah kasap lan lêmbut
môngka juruning gêlar
pangrèh aju undurnèki
ing ayuda kalah tata mênang tata


Sri Mahaprabu Ngalêngka
pangandikanira aris
mring sang ari Wibisana
lah kayaparan sirèki
mungsuh iki nêkani
nèng Maendra akêkuwu
tuhu lamun sikara
Rêgawa mring bala mami
ya mulane dayintane ingsun dhustha


matur ari Wibisana
mring raka prabu wotsari
pukulun sri maharaja
kang sèstu nataning bumi
mugi têtêpa bêkti
kawula ing kadang sêpuh
pasthi tan kêna owah
lawan jênênging narpati
ingkang pasthi langkung saking kadang

tuwa


pan inggih atur kawula
mung têtêp paduka aji
rumatu-ratu Ngalêngka
siniwi wadya rasêksi
myang kadang warga sami
tulusa rahayunipun
miwah ibu lan eyang
ecaa angadhêp sami
sampun kongsi ngalèpèti kasusahan


sampun kongsi mangun yuda
lan Wong Agung Dasarati
Dèwi Sinta aturêna
tan liyan punika nênggih
rumiyin malah mangkin
kawula wus darbe atur
sampun nêdyamêngsahan
manah kawula dewaji
tan sakeca mêngsaha Ramawijaya


dene ta Si Ragutama
ambêg tyas pasthikamanik
munggule ing kasujanan
tan mèngèng ing sadu budi
lawan kawula inggih
nuwun ing karsa pukulun
punapa pamrih tuwan
amungsuh ing Dasarati
punapa gih amunga èstri kewala


botên praja miwah rêtna
kang pinrih amangun jurit
langkung sapele punika
rinewang amangun pati
sêdhêng praja ing ngriki 


tan kirang wanodya ayu
sutaning Batharendra
Dèwi Tari wus karabi
lah punapa ing têmah rêrêmponing prang


yèn mênggah atur kawula
sampun age magut jurit
yèn botên sampun kawangwang
inggih pakantuking jurit
lan mungsuh wus kaèsthi
bote miwah agalipun
winiweka tranging tyas
upayane dèn matitis
wus kapanggih pakolihe jayèng yuda


kalawan paduka wawrat
pun Sugriwa sawadyèki
punapa tuhu asiha
mring Ramawijaya pasthi
yèn pun Sugriwa maksih
eling labête kêkaruh
inggih lawan paduka
pan sampun sudara wèdi
mitra nyata ing nguni Bali Sugriwa


mangkya paduka nyundaka
dèn dhêmit tinari yêkti
anggêpe Prabu Sugriwa
lan Ramawijaya pasthi
paduka mêmanisi
Sugriwa dêdimèn emut
sinungsung sasukanya
pinrih enake sayêkti
ngantukana mêmitra

lawan paduka


lawan inggih pun Anggada
paduka pundhut mariki
tuwan agung kêkintuna
manik rênta pèni-pèni
inggih yèn botên kêni
kados punika pukulun
Sri Bupati Sugriwa
yèn sungkême bayapati
yèn anganggêp tuhu mring Ramawijaya


tan kenging paduka mêngsah
Ragutama minôngkagni
Sugriwa môngka prahara
murub dening angin-angin
sintên ta kang nangguhi
agni gêng ginawe lesus
muntab mubal wurahan
dahana ngêbêki bumi
paran marga lujênganagri Ngalêngka


paduka anyambat dewa
dewane samya prihatin
susahe saking paduka
sintên ingkang dèn sambati
malah dewane sami
mring Ramawijaya tulung
apan sukaning dewa
dulu mring wong mêlasasih
ulah puja nêtêpi sêmadinira


Sugriwambêg pinandhita
milane wruh ing wahini
pasthi sampun tinetesan
rêtna marang Dasarati
Ramawijaya

yêkti
dènnya mrih mêmitra tuhu
Sugriwa wruh ing rêtna
dadi labuhbayapati
kaping kalih katumpangan kabêcikan


ewamakatên sang nata
sarate amangun jurit
sayêkti mênêdi kutha
jurang larèn balowarti
Ngalêngka yèn wus bêcik
pêpagêr sagara gunung
jurang angapaurancang
kali ing Suwelagiri
langkung gawat wus piranti kang nagara


mung cacad kirang dandanan
manungsa kang bauniti
parikrama kang wêweka
kasujanan santa budi
wruh wêkasaning dadi
wruh dadine ala ayu
janma tama sadguna
wruh pasang ingêring jurit
ora angèl akarya ungguling rowang


akarya apêsinglawan
pakênaning sarjana di
apawitan paramarta
nora niaya ing bumi
ambêg santabudya sih
wêwinih satriya punjul
Rama lawan Sugriwa
mêmitrane adu manis
nunggal praya dènnya mrih kaarjaning rat


mila kawula acipta
awrat binobot 

 ing jurit
Wong Agung Ramawijaya
dene sajagad puniki
kathah tuwan alani
prajane kathah karêbut
dadya akèh kang susah
kêdhik kang tuwan bêciki
nuntên mirsa yèn paduka mêmungsuhan


ingkang sami manggih susah
sayêkti samya jurungi
puja mring Ramawijaya
angajêng-ajêng prasami
unggule ing ajurit
liring wong tinambung laku
tikêl prabawanira
jawata ingkang nêksèni
panjaluke kabèh wong kinaniaya


tinurut maring bathara
mila ta sri narapati
dewaji ratu kawula
kadang kawula sayêkti
dipun santa ing budi
suwawi seba pukulun
ngaturna Dèwi Sinta
botên kasoran ing batin
dhuh pukulun dewaji jênêng paduka


malah ta mindhak luhura
ing jênêng paduka aji
winastanan wruh ing rêtna
ing praja kang kanan kering
sampun paduka kibir
dumèh gung danawa diyu
ditya tanpa wilangan
tur sami prawira sêkti
lan mêpêki 

 gêgaman kapraboning prang


balane Rama Sugriwa
tanpa gêgamaning jurit
kabèh saisining wana
gunung jurang kali-kali
watu kawalan ardi
lan sakèhing kayu-kayu
kabèh dadi gêgaman
satêlase watu ardi
kuku lawan siyunge dadi gêgaman


kathah-kathah tur kawula
duk prang taman soka nguni
pun duta sintên uninga
yèn ngangge gêgaman jurit
sêmantên wrate nguni
mendah gênêpa têtêlu
duta siji kewala
pinrih ing ngakèh tan kêni
sasolahe sayêkti dadi ngalamat


Si Bali sêkti kalintang
nora ngèl dènnya matèni
Wong Agung Ramawijaya
linêkasakên dewadi
bathara lan maharsi
sadaya mapulung-pulung
Narapati Sugriwa
pangratune lair batin
apratôndha yèn satuhunya nugraha


tan wontên pinanggih cipta
myang nayaka winayadi
asore Ramawijaya
amung unggule pinanggih
nagri Ngalêngka 

 mangkin
tan pinanggih unggulipun
amung sor kang kawangwang
kinon pinêrês ing budi
nora ana drêsanane yèn luhura


apan untu yèn utama
tinukar kalawan wêsi
apa margane unggula
miwah sinangsayèng gêni
panas api manasi
yèn wêsi kalawan untu
sasôngka lan baskara
yèn pagut asor kang pundi
yêkti dora sora baskara sarkara


Dhandhanggula
jayaning surya kalaning ari
Ramawijaya upama surya
ing Ngalêngka lir wulane
paran marganing unggul
mila nuntên inggih suwawi
sowan mring Ramabadra
yèn lingsêm pukulun
kawula ingandikakna
amrih rapêt pan inggih botên beyani
sumiwèng Ramabadra


beya tuhu kewala wus dadi
mila-mila sangêt tur kawula
saking gêng ing trêsna bae
ing ratu kadang sêpuh
datan môntra anyênyampahi
ing kasêktèn paduka
mangkana Sang Prabu
Dasamuka

langkung ewa
mring kang rayi dènnya sangêt turirèki
ngaturi asebaa


marang Prabu Ramawijayèki
aywa kongsi mangun jayèng yuda
Dèwi Sinta turna age
mila duka jro kalbu
kawuwusa wau sang kaki
kaki sing ibu nama
Sang Sumali Prabu
buwah prabu ing Ngalêngka
ramaning kang ibu Ni Dèwi Sukèsi
kaprabon sinung wayah


mangkya nama Bagawan Sumali
ditya santa budi ambêg darma
miyarsa lamun wayahe
mangkya awawan padu
Wibisana lan raka aji
dènnya diya-diniya
Sumali gya rawuh
ngaturan ing singangsana
mring kang wayah ngandika wau Sumali
kaki Prabu Rawana


bênêr ature arinirèki
yogya pituhunên tan sangsaya
ring Nglêngka têtêp arjane
yèn wangkot sira iku
mring ature arinirèki
rusak praja Ngalêngka
idhêpku tan wurung
marmane sira anuta
iya maring ature arinirèki
Ki Arya Wibisana 




iya dene Ramawijayèki
manungsa siji gêgamanira
pan amung jêmparing bae
ananging yèn tumanduk
sirna balanira ing nguni
aywa kokira-kira
tan bisa prang mabur
kabèh iki kang buwana
pan wus anèng ngastane Sang Dasarati
kabèh rat pramusesa


nora angèl Ramawijayèki
akaryaa rusaking Ngalêngka
iya pan sakêdhap bae
dandanan batin kumpul
para dewa para maharsi
samya karya upaya
nênggih têgêsipun
sungkawa ring solahira
pinrih rusak Ngalêngka sirnaa dening
Prabu Ramawijaya


liring pakaryaning bathara di
dening sungkême bala wanara
wirotama ing prang kabèh
lamun kongsia rawuh
ing nagara Sang Dasarati
apa kinarya tambak
yêkti rêmpakrêmpu
mulane ture rinira
lah turutên sebaa sira dèn aglis
ring Sang Ramawijaya


marmaningsun iya nêmbadani
maring 
-  -

R. Kumbakarna. Patih Prahastha. Bagawan Sumali. R. Wibisana. Prabu Dasamuka.

 ature Si Wibisana
wus akèh ucaping têmbe
kang karungu dening sun
pan Rêgawa ya Wisnumurti
anjanma nèng Ngayudya
Dasaratasunu
apan yêkti Wisnubrata
dadya mangke sawarga prajurit sêpi
wus anèng madyapada


duk masihe nèng sawarga nguni
Bathara Wisnu mungkasi karya
anata gêgaweane
ing nguni Sang Hyang Guru
ya Si Wêrta namanirèki
mungsuhe Batharendra
digdaya pinunjul
Batharendra gung kasoran
tan tumama binraja miwah sakalir
kapraboning ayuda


datan ana ingkang miyatani
anggung kuwalahên Batharendra
Hyang Wisnu naguhi age
mati tinampak bau
ana malih ditya linuwih
tan ana pêpadhannya
Mahraja Kasipu
tumpêk triloka tan ana
janaloka digdayanira tan sipi
Sang Sri Kasipu Raja


kulitipun pan saengga wêsi
balung waja tan ana tumama
gêgamaning aprang kabèh
ditya 

 danawa diyu
gêmpur kabèh miwah maharsi
kinarya lanang jagad
mring Bathara Guru
lami-lami kurang mêngsah
dadya dewa sadaya dèn obrak-abrik
rusaking suralaya


datan ana tinolih ing bumi
iya saking patagihaning prang
isining dunya wus êntèk
dewa dèn uwus-uwus
widadari dèn dêlajahi
sabên dina dèn rampas
gung dèn arubiru
suralaya apuyêngan
dewa kêkês bathara jawata wingwrin
kabèh angungsi samya


mring Bathara Wisnu minintansih
ngukuhana mring dewa sadaya
saking pangoyok-oyoke
bêburu Sang Kasipu
Wisnu wêlas dening dèn ungsi
dadya amalih warna
Sri Bathara Wisnu
samana awarni singa
iyarane ngalihajêjuluk nênggih
Bathara Narasima


tinandangan Kasipu ngêmasi
jajanira cinublês kanaka
datanpa sesa patine
kyating jagad Kasipu
ing patine tan angundhili
lan 

 maning tawang ingwang
soring raka dulu
dening bawanira murka
nora nganggo sarjana ulah narpati
sukambêg gora-gadha


Ramawijaya mungsuhirèki
santa budi tamèng kasujanan
unggula sadhela bae
asor wêkasanipun
wus turutên arinirèki
Dasamuka tan obah
kadya gunung watu
tinêmpuh angin ungkuran
têmah mutung mundur Bagawan Sumali
sigra Sang Kumbakarna


dangu dènira nitèn-nitèni
prakarane ari Wibisana
ingucap-ucap suwene
sor ungguling prang pupuh
sari-sari ingujar tuwin
mamrih arja kaharjan
wêkasaning laku
laku-lakune rèh tama
utamaning ayuda rihèng narpati
angabêni jayèng prang


agya wungu saking gène guling
wau sira Arya Kumbakarna
magêgêg anèng ngarsane
Si Dasamuka Prabu
gêrêng-gêrêng bêkuh dènnya ngling
hèh kaka bumiraja
pagene sirèku
tan 

 anut panggawe arja
nadyan anom Si Wibisana undhagi
gunawan mardikèng rat


durung tumon kang pinrih ing bêcik
mring kadange budi kasujanan
ya ginawe tanpa gawe
pan wicaksana putus
Wibisana wêweka niti
pantês yèn tinuruta
ing satuturipun
nora nistha nora papa
Wibisana wruh ing rèh prabu sayêkti
wênang yèn dèn anggoa


Sang Widagda ature tinampik
têka nora ana kang dèn ambah
mrih ratu kaluhurane
amung ala ginugu
kang baskara ginawe atis
côndra ginawe panas
apa kang tinêmu
pan ature Wibisana
mung têtêpe karatonira sayêkti
ecaning kadang warga


awèta mung dèn aub-aubi
atulusa siniwakèng wadya
aywa owah kaprabone
têtêpe mangan nginum
kulup-kulup mêrdu wêwangi
saha bala sagotra
tuwuk-tuwuk wuduk
nora

asor amêmitra
lan sasama-samanirèng narapati
pan Arya Wibisana


solah asor ungguling ajurit
wus kawruhan wênang pitutura
tinurut pasthi arjane
paran ta kaka prabu
krura bae kang dèn kayuni
rahayu kasujanan
tan môntra rinungu
margane nora bojoda
ing Ngalêngka kaka prabu nora apti
laku raharjaning rat


yèn nuruta pratingkah kang yêkti
kanggo ature Si Wibisana
lah iya ngêndi mungsuhe
yèn liya mungsuh iku
aku bae anuntên jurit
têka mangkruk-mangkruka
bae nèng kadhatun
dèn jênak angenak-enak
yèn mangkene êndi ana narapati
kudu angajak rusak


dhuh prabuku kakang mungsuh iki
ambêg sujana aparikrama
niscaya tustha èsthine
ing paranira putus
tututana bêcik sayêkti
suka datan runtika
jêr sukèng rahayu
yèn kudu linawan tukar
nora wurung

ing Ngalêngka bosah-basih
Dasamuka tan obah


gèdhèg-gèdhèg basêngut macicil
Kumbakarna wangsul ênggènira
paseban êlêt kêlire
ambruk anulya turu
Wibisana umangsah malih
nêmbah sarwi ngrêrêpa
turira lon arum
kasor kilang munggèng gêlas
dhuh prabuku kadangku tuwa sayêkti
dhaharên tur kawula


pundi wontên kadi paduka ji
ratu agung abala santana
rinêksèng para kadange
tinunggu eyang ibu
lah ing pundi mêngsah sang aji
liyan Bathara Rama
ing rat kabèh nungkul
Narpati Ramawijaya
lah rêngkuhên tuwanggana gurunadi
tutug sarèh paduka


solah-solah paduka kang bêcik
nadyan ngêlara rat pramudita
mêmintaa pangèstune
dadi barang sakayun
eman têmên paduka aji
kang karya kasusahan
ing eyang lan ibu
myang kadang-kadang sagotra
kang ingarsa-arsa têtêpe sang aji
langgêngesiniwaka 




Dasamuka basêngut mabêngis
Wibisana tan arsa mundura
malah angangsêg ature
dhuh kaka prabuningsun
tumulèha asihing dasih
eman praja Ngalêngka
dadi karang tunu
katingal jroning ngalamat
yèn paduka tan arsa ing rèh kang yêkti
rusak bumi Ngalêngka


sajêg dèrèng kawula ningali
lêbu amêlêk naputi pura
lêmbu akêdhik puhane
bathara baskara gung
akalangan kalangan gêtih
mangkya praja katingal
abang sêmunipun
dhèdhètnya munya raina
gêtêr kêtug andaru kèh tibèng siti
ngatag pralaya têka


anggung lindhu bumi gonjang-ganjing
banaspati kèh katon raina
anggung prahara gora rèh
mêlêg maring kadhatun
buron alas ngungsi nagari
gumrubyug salang-tunjang
asalah pandulu
Ngalêngka wus katon wana
lan gumuruh sato manjing jroning puri
manuk muni karuna


wus têtela rusak paduka ji


lamun botên inggih nututana
sumiwèng Prabu Rama ge
sayêkti manggih ayu
datan wontên sangsayèng aji
aturna Dèwi Sinta
dèn enggal pukulun
sira Prabu Dasamuka
sumung-sumung miyarsa aturing rayi
ambêg yuda kênaka


hèh Anoman tulungên sun iki
tulise kalorot
durung kongsi tutug wêwêkase
tutugêna wêwêkase nguni
Anoman wotsari
majêng atur madu

dhuh pukulun makatên kang wêling
jêng paduka mantuna gêng lara
dipun eca ing driyane
apan ta sampun tamtu
mulya ênggèn sang rajaputri
amung anglastarèkna
paduka pukulun
ing rèh jaya-kawijayan
sampun anggung amikir laraning brangti
mrih nuntên tumanduka

saha bala amrawasèng jurit
rumabasa ing satru during rat
Rawana Ngalêngka age
wruha wasananipun
rayi tuwan sang rajaputri
tyas gung mangêbang-êbang
kadursilanipun
Dasamuka pungkasana
wêwalêse agawe lara gung brangti
mugi sirnaèng yuda

sawusira Anoman nambungi
lêburing tulis sigra cinandhak
Anoman katur ature
mungkabandriyanipun
cundhamanik ingalap aglis
tinonton anèng asta
ingaras ciniyum
wanti-wantining panguswa
nulya ngusapakên maring pipi kalih
agung sinamudana

sigra Bayutênaya wotsari
sarwi ngiras pantês aturira
wong agung kalih sinambe
Radèn Lêksmana sadu
lan Sugriwa kalih sinambi
ature mring gustinya
mênggah ta pukulun
pun Rawana anglir singa
kang nagari Ngalêngka pami wanadri
dene ta pun Sugriwa

anglir agni sakêkonang wêning
môngka angine nênggih paduka
dumamu mring agni age
sakêkonang umurub
mubal-mubal sawabing angin
angine ngin utama
pamungkasing bayu
gênine gêni unusan
mila datan sangsaya krodhaning agni
ingkang anggêmpur wana

brasthaning wana macane kêni
pangungsène apan datan ana
punika ing salokane
bêsmi Ngalêngka tan wun
dening murkanira mawêrdi
Bathara Wisrawana
pinandhita tuhu
rinusak dunya jinarah
kaping kalih ari paduka Mantili
têtêp ginawe lara

sariranya kongsi kuru aking
wulan karainan pêpadhanya
lir kêmbang tibèng labête
Anoman wusnya matur
sira Ramawijaya kadi
tinètèsan ing toya
marta paminipun
kadya gring manggih usada
ing ciptane Ramawijaya duk prapti
duta Pawanaputra

abipraya Dyan Sumitrasiwi
wrining gita Narpati Sugriwa
yèn ngantia pangatage
Ramawijaya dangu
pijêr angên-angên makingkin
sasmitèng pra dipatya
matag wadyanipun
gora rèh bala wanara
parêng tandang lir guntur nêngkêr wiyati
umèb rok magênturan

sajuru-juru wus ngumpul sami
sagunging wre manggalaning aprang
kumêbulnata barise
pratôndha wre gumuruh
kadya trunaning kang jaladri
pratiwi kadya bêlah
prakatha gumuntur
jinjang Sang Sri Ôntaboga
kagyat dening grêguting wre ngumpul sami
budhal panganjuring prang

wre prawira Susena pangirit
manggalaning prang mara dilaga
satus yuta pêpangkone
Winata Endrajanu
Danurdara kapat bupati
abala nyatus yuta
lir prahara jamus
liyaning catur manggala
pra dipati anggrêbêg ing sang siniwi
budhal saking Malyawan

pirang-pirang yuta angêbêgi
kadi wukir sol wanadri mangkat
guntur-maguntur gorarèh
kumrasak kumarusuk
lir ampuhan manêmpuh wukir
ru-ara bumi molah
asindhung tumundhung
busêkan arêbut marga
têdhuh dhêdhêt ing wuri kadya jaladri
wutah ngalabi jagad

ngara-ara jurang ngiring-iring
wukir siluk-siluk kawaratan
ing bala wanara gêbèl
lêlêbak singub-singub
jêjêl bêntêt ing wre lumaris
gêtêr-patêr walikan
angin-angin lesus
dhèdhèt lor wetan angakak
bêngis mingis rawat-rawat erawati
ngurmati sang murwèng prang

urut mirut kadya anawêngi
diwangkara surêm tan sumirat
kadya nongsongi isthane
marang sang among gandrung
kapirangu lampahnya ririh
mangunayèng wardaya
mangu gandrung-gandrung
mulat kèhning kapi bala
ngunadika tiwasa nêmpuh ing jurit
titi kang winiweka

Sugriwa mrih nêmbah matur aris
lêng paduka nitiha palôngka
ingusung dening bala wre
mèsêm sang among gandrung
nora yayi bêcik lumaris
among rarasing driya
ngusadani gandrung
aywa gupuhing lumampah
pratisthanên tyasirarsa mangun pati
mriha wasana mulya

dadya aris dènira lumaris
asasmita Narpati Sugriwa
marang sagung punggawane
wau sang gandrung-gandrung
suka miyat anganan ngering
amurwa kèhning wadya
mangu gandrung-gandrung
wre alit lumampah têbah
katingalan gendhong kacang kalung cêngkir
akèh mikul wowohan

ana ingkang kapundhung sauwit
binêdhol dhuku pinandhi samya
rêmbyah-rêmbyah saparane
suka sang mahêng gandrung
solahing wre sajati mosil
mawèh rêsing asmara
mênggah gandrung-gandrung
yèn sayah sami alênggah
soring wuni kinubêng ing pra dipati
wuntat matitip atap

sarwi mulat ing bala lumaris
kanan kering lir samodra bêna
jêjêl-jumêjêl gorangrèb
gumalêdhêg gumludhug
kadya ladhu dhadhaling wukir
wus dangu kèndêl mangkat
sarwi gandrung-gandrung
Sri Bathara Ragutama
datan pisah pangayape pra dipati
kadya lun tan adrêsa

kêtub prakampita kang pratiwi
mêmbak-mêmbak kadya namudana
amangsit jayèng lakune
risang asmara gandrung
sêbrak ingkang wrêksa waringin
isthane asasmita
ing rèh gandrung-gandrung
luwarên wiyoganira
tan sangsaya pakartimu jayèng bumi
suh satru kalamurka

gègèring wana kang sato gusis
amung kidang ingkang kadya tandang
sajodho munya sumêngèr
ing ngarsa sang agandrung
asasmita tuhu tan ajrih
kadya angupacara
mring sang gandrung-gandrung
siniwo arsa cindhanak
maring wana kidang mumbul tan kaèksi
sajatine pan dewa

dènnya amrih utamèng pakarti
milya ing rèh Sri Bathara Rama
nêdya kamulyan sawabe
sang gandrung kapirangu
suralaya jawata kêrig
ngurmati lampahira
risang gandrung-gandrung
mastuti saking kadohan
jaya-jaya jayaa sang andon jurit
tutug barang kinarsan

gumalêgêr swarane kang wukir
asênggani gêlap ing awiyat
sumarambah samodra rèh
tuhu sang among gandrung
kang kinurmat barang kumêlip
wau ing lampahira
tansah gandrung-gandrung
wanara kang pra dipatya
anyaosi wowohan kang adi-adi
binêdhol sawitira

nanging wong agung dèrèng akapti
anadhaha sajroning lumampah
ngêningakên sêmadine
marma gung gandrung-gandrung
dadya rêmbên dènnya lumaris
dene sang mendrasmara
pijêr gandrung-gandrung
Jêmbawan matur manêmbah
mring Sugriwa hèh prabu ngajêng puniki
bêbulak ngênthak-ênthak

alampahan ing saparon ari
datan ana kêkayon satunggal
mung alang-alang isine
lan balêmbêm kang dhukut
kalamênta miwah garinting
ing nguni pan punika
kala jênêngipun
Sang Prabu Maesasura
Jathasura punika bumi wêwangkit
Kiskêndha lan Ngalêngka

dyan wong agung alon anambungi
apa yayi ature Jêmbawan
Sugriwa nêmbah ature
margi ngajêng pukulun
wontên bulak saparon ari
nênggih bumi watêsan
Kiskêndha rumuhun
kalawan bumi Ngalêngka
dadya kèndêl wong agung lampahirèki
matak puja ing wuntat

hèh yayi Prabu Sugriwa
iki wiwit ngidak Ngalêngka bumi
sun kèndêl sêmadi nêkung
matak puji sêsinggah
sang hyang bumi kang sun pinta lilanipun
angancik bumining mêngsah
sigra wong agung lumaris

tan adangu ajêngira
amrih ênggon pêpundhung kang aminggir
wontên witing mandira gung
satêpining bêbulak
samya lênggah sarwi mulat lampahipun
untabing bala wanara
bêbulak wus tan kaèksi

kèbêkan bala wanara
kang lumampah gêbèl atap apipit
datanpa sêla asêlur
timbun atumpa-tumpa
tanpa watês tinon ing wêwatêsipun
wong agung suka tumingal
mulat nganan miwah ngering

ing wuri tuwin ing ngarsa
kang bêbulak sumilak doh kaèksi
kèbêkan ing wre lêlaku
balêmbêm alang-alang
kalamênta garinting wus ajur mumur
kambah wanara kèh dahat
luluh ludhês dadya siti

pirang-pirang kang bêbulak
isi sirna rêsik kadya binêsik
ngandika sang among gandrung
yayi Prabu Sugriwa
kang bala wre sun dulu kèh wuwuhipun
duk sira nèng Maliawan
sun tingali kèh puniki

umatur Prabu Sugriwa
inggih gusti apan atikêl kalih
kêrigan dening anglurug
kang bala wre sadaya
inggih datan wontên kang purun akantun
suka pêjah ingayahan
ing karya paduka gusti

wong agung mèsêm ing driya
Sri Bathara Rama mangsah sêmadi
kukusing dupa kumêlun
angayuh Ngendraloka
pratisthaning puja ngawiyat gumuruh
midit kang maruta mônda
sagung wre kang pra dipati

muriring gêgithokira
asrêp kasrambahan maruta angin
prabawaning gustinipun
gumludhug bumi molah
kadya atur sasmita sumangganipun
wong agung sakarsanira
pun bumi milya ngastuti

dyan luwaring puja budhal
kumarutug ginarbêg pra dipati
kapirangu gandrung-gandrung
mulat gunging wanara
tyas kagagas dadya têmah gandrung-gandrung
ing karya wingiting karya
putri adi ing Mantili

wungu tyasing kapandhitan
nutuh tiwasing rèh badan pribdi
asmarèng tyas gandrung-gandrung
sru nayaning wardaya
ing satindak lampahira gandrung-gandrung
gandrunge nutuh sarira
karya ngèle wong sabumi

anggung mulat ngering nganan
wuri ngarsa orêg kang bumi-bumi
mangu-mangu gandrung-gandrung
ketang Suksma Kawêkas
kanugrahaning asmara gandrung-gandrung
hèh yayi Prabu Sugriwa
kapantèke bala iki

wanara kang murwèng lampah
ingsun dulu misih dhêdhêt ing wuri
Sugriwa nêmbah umatur
gusti praptèng sawulan
kadya dèrèng têlas wadya wre lumaku
manawi ing kalih wulan
ing wuri ngarang-arangi

têkane margi punika
kadi wontên sawulan nganan ngering
jêjêling wanara timbun
kathah tan antuk marga
apan kathah ing wuri samya kêkuwu
ngêntosi lêganing ngarsa
wong agung ngandika aris

bêcik yayi amataha
pra dipati kang migênani wuri
Sugriwa nêmbah umatur
inggih sampun sakawan
pun Kêrdana Druwenda kawula tuduh
ngalajêri wre ing wuntat
pun Bimamuka Sêmpati

ing ngarsa inggih sakawan
pun SusenaWinata sura sêkti
Danurdara Endrajanu
wiracatur manggala
nyatus yuta kala wre pêpangkonipun
tur wre sami pêpilihan
lampahe pan sampun têbih

dèrèng wontên tur uninga
kadi datan wontên sangsayèngmargi
samadya côndra pukulun
goning panganjuring prang
arsèng driya sang asmara gandrung-gandrung
yayi sapa mungsuhira
yèn sira ngadoni jurit

sayêkti jayèng triloka
nanging poma yayi ing tyas dèn eling
sêsikuning bathara gung
wong ngadoni jayèngprang
bala iku anut pambêganing ratu
yèn ratu ambêge arda
balane tiwas ing jurit

yèn ratune wruh ing tingkah
pan sumendhe ing Sang Hyang Otipati
tan arda balane unggul
akèh rupaning arda
ana gêdhe ana cilik arda iku
kitir gêgêdhening arda
angrusak barang pakarti

dene arda lit winarna
barang tingkah kang nêdya nglêluwihi
iku arda aranipun
sanadyan kalangênan
yèn kaliwat karêm ing antaranipun
yèn tan eling dadi arda
tan rusak nanging gêgêmpil

darajading kawibawan
ngatêr-atêr ing rèh amangun jurit
apan solahing prang pupuh
ngilangna tyas was-uwas
apunagi kalah sirna mênang ngukup
madhêpa karsaning titah
ing Bathara Otipati

asor unggulingayuda
apan dudu yayi saking sirèki
karsaning bathara luhung
aywa ngandêlkên bala
kang wanara ngêbêki jagad sawêgung
dumèh wre maha saktiman
poma dèn awas ing batin

anuhun Prabu Sugriwa
kadi botên kang sawab sang siniwi
kapusthi ing siyang dalu
ing rèh sêsikuning tyas
sukèng driya sang asmara gandrung-gandrung
kagyat gumuruh ing ngarsa
Danurdara wadyanèki

anyêkêl ditya sakawan
ditya iku mêntas mamôngsa gênjik
wusnya kêpati aturu
kang nèng gowoking bêndha
kawênangan dening wanara pinikut
katur maring prabunira
Sugriwa ngandika aris

lah ta iku buta apa
apa buta desa miwah priyayi
katur lamun buta dhusun
rêngu Prabu Sugriwa
gawe apa buta lêlêthêk pinikut
sanadyan buta nagara
jêr durung karuan iki

besuk yèn praptèng Ngalêngka
Si Rawana tobat nututi bêcik
nêmbah ingnarendraningsun
sayêkti wurung aprang
lah warahên Danurdara Indrajanu
Si Susena Si Winata
aja salah gawe margi

wong agung suka miyarsa
ing solahe Prabu Sugriwa aris
ing rèh utama wus putus
patitising wêweka
limpat pasang graitanirambêk luhur
wong agung tyasnya marwata
nugraha Hyang Otipati

Bathara Suksma Kawêkas
kang aparing kanthi kang wus utami
abipraya wus biyantu
sigra lajêng lampahnya
ing samarga apan tansah gandrung-gandrung
gandrunge kaciptèng driya
kusuma putri Mantili

kagagas ngunguning driya
dene putri ingugung rama kalih
sun gawa anusup-nusup
wusana nêmu papa
sumpêg ing tyas arawat luh gandrung-gandrung
nahan kang andon turida
kang ngirit bala gung manis

kunêng wau kang lagya lumaris
kang amangku ing bala wanara
ya ta winursita dene
Sang Dasamuka Prabu
sawusira pura kabêsmi
dening palwaga seta
sungkawa kalangkung
munggèng têtarub wangunan
lan sang ari Wibisana matur aris
dhuh kaka buminata

paran têmahing karsa kaka ji
langkung sandeya ing tyas kawula
ing suralaya yêktine
lami gènira suwung
bathara kang prajurit sêpi
Wisnu mring madyapada
milane pukulun
yèn Wisnu sampun manjanma
sampun-sampun ing tingkah rèh kang tan yukti
mila atur kawula

yèn suwawi putri ing Mantili
antukêna ing wana dèn enggal
sampun taasalah gawe
kawula sampun antuk
ing pawarti yèn Dasarati
susila ambêksanta
tyas purnama wiku
sayêkti luhur kewala
prabawane yèn satriya tyase wêning
rahayu parikrama

botên eca minêngsah ing jurit
mumpung ing mangke dèrèng kabangan
tinututan ing pênêde
kadi-kadi pukulun
botên kongsidhatêng ing jurit
dene datan tinampan
yèn sêdyaa iku
rinêbut kalawan aprang
dede saking paduka ingkang awiwit
yêkti saking punika

datan awrat tinawan ing jurit
Dasamuka ambêkuh kewala
nora ngladèni ature
kang rayi nulya mundur
nêdya wadul ibunirèki
nadyan benjing wangsula
lan wêlinging ibu
kunêng malih winursita
lampahira Prabu Ramawijayèki
lan sagung kapi bala

pan arêmbên dènira lumaris
ngeca-eca dènira mong bala
tan rêkasa satitahe
pan tansah gandrung-gandrung
lamun dalu rêrêp wanadri
enjinge nulya budhal
sarwi gandrung-gandrung
wus alami anèng marga
ingkang para manggala kapat bupati
praptèng wukir Maendra

samya kèndêl wus notog jaladri
sampun têlas margine dharatan
gumuruh ingkang bala wre
dènnya non samodra gung
ciptanira sasat wus prapti
nagari ing Ngalêngka
mèh paguting pupuh
busêkan isining arga
ing Maendra sato mawur manuk gusis
ngisis angungsi wana

para manggala kapat bupati
pagunêman Susena utusan
turuninga ing prabune
caraka mêsat sampun
tan winuwus lampahing margi
wus praptèng ngarsanira
duta nêmbah matur
yèn wadya panganjur prapta
ing Maendra sampun anotog jaladri
têlas margi dharatan

Prabu Sugriwa ngandika aris
hèh caraka balia waraha
Si Susena sakancane
aja ana kang laju
ing Maendra mandhêga dhingin
karyaa pasanggrahan
myang têtarub agung
caraka tur sêmbah mêsat
Narapati Sugriwa matur wotsari
mring Sang Ramawijaya

dhuh pukulun panganjur wus prapti
ing Maendra rangkahing Ngalêngka
sampun têlas dharatane
mèsêm sang among gandrung
nulya samya mangkat aririh
saking soring angsana
sarwi gandrung-gandrung
mungkab nayaning wardaya
riris aris angrampas gandaning sari
yayah anamudana

tan cinatur laminirèng margi
duk samana mèh cêlak Maendra
miyarsa alun swarane
angot asmara gandrung
ombak ingkang anêmpuh wuri
nanduki swaranira
mring sang among gandrung
wau dutane Susena
sampun prapta dhawuh timbalanirèki
Mahaprabu Sugirwa

wira Susena umatag aglis
maring bala samya nambutkarya
gumuruh ingkang bala wre
karya têtarup agung
sêsaosan risang siniwi
tan têbah lan samodra
angongkanggènipun
sampurna tarub wangunan
kang bala wre dalêdêg kang masih prapti
jêjêl atumpa-tumpa

wau lampahe wong agung katri
sangsaya cêlak lawan samodra
samodra akèh swarane
kumêsar gandrung-gandrung
pan wong agung angoting wingit
pêrih rasaning driya
tansah gandrung-gandrung
dene wus cêlak Ngalêngka
kapirangu angrês rongèh tyase jurit
keron rèh murwèng laga

gêrah môndra swarane nanduki
pan gumèndhêl tibèng karnasula
anrus praptèng wardayane
risang asmara gandrung
kapirangu mandhêg anolih
asmara munggèng netra
dadya gandrung-gandrung
sêlèt erawati ngakak
yayah kadi guyone sang among wingit
luwara tyas wiyoga

ing sapta ri antaranirèki
praptanira dutane Susena
wau wong agung lampahe
satindak gandrung-gandrung
kapirangu rèh walangati
wirangrong karungrungan
tansah gandrung-gandrung
Anoman matur tursêmbah
pan ing mangke Ngalêngka katingal gusti
saking wukir Maendra

lamat-lamat jro pura kaèksi
paprênahan sagung wêwangunan
mancorong witana mase
mèsêm sang among gandrung
sasmitane Radèn Maruti
inglampah pan wus cêlak
pijêr gandrung-gandrung
wong agung sêngkut lampahnya
dadya mèsêm sagung wre kang pra dipati
muji Risang Anoman

dènnya atur sasmita ing gusti
dene wanine anuju prana
rêspati adumanise
mantun agandrung-gandrung
pananduke Radèn Maruti
mèsêm Prabu Sugriwa
sasmita andulu
mring Radèn Sumitratmaja
samya mèsêm asêngkut dènnya lumaris
praptèng wukir Maendra

pan gumuruh bala wre ngêbêki
wanara kang wus lami praptanya
ajêjêl tarap agêbèl
sangajênging têtarub
tumpa-tumpa bêntêt matitip
saos anamudana
ing gustine rawuh
punggawane anèng ngarsa
wanara lit sirah samya mèpèt siti
buntute congat-congat

suka mèsêm dènira ningali
Sri Mahaprabu Ramawijaya
wanara bêkti solahe
sampun manjing têtarub
wau sira wong agung katri
Sugriwa Sudarsana
kang tumut lumêbu
munggèng têtarub wangunan
Narapati Sugriwa caos ngaturi
lênggah palôngka rêtna

aglar sagung wanara dipati
wanara lit tata pamondhokan
anyaosi punggawane
swaranira gumuruh
ing sajuru-jurunirèki
tan ana kawoworan
dènira kêkuwu
wanara kang lagya prapta
samya tanya-tinanya kuwunirèki
ing sagolonganira

gunung agêng mèru padhanya sri
kèh wowohan têpining samodra
kèbêkan dening bala wre
samyayêm solahipun
dene kathah wowohan adi
gunung iku tan ana
ing pêpadhanipun
gêngnya kathah kang tumimbang
mung luhure sajagad tan ana sami
kadya wukir Maendra

gunung iku pan tuguning bumi
mênèk jagad kaleban samodra
marma Maendra isthane
kadya ngambêngi ranu
lir dhêpaning bumi lan langit
pucak praptèng awiyat
ring langit mèh sundhul
asrine isining arga
ing Maendra sabarang sining swarga di
wukir Maendra ana

sato-sato manuk-manuk sami
sela talanya nila pakaja
jumêrut mirah widure
miwah kang manuk-manuk
akèh manuk kang basa janmi
di-adi wowohannya
prasamnya tumêlung
akèh prapta ing dharatan
Risang Ramawijaya mêng-amêng wukir
lawan Pawanasuta

binêkta minggah dhatêng Maruti
yayah mangayuh mèh ing awiyat
ing Ngalêngka katon kabèh
Anoman sigra nuduh
ing Ngalêngka sajroning puri
prênahe taman arga-
soka pan kadulu
wêwêngkon sajroning pura
goning wana kêbone kang bilik-bilik
paprênahan katingal

wusnya têtela Ngalêngka puri
ing ênggone narendra dayita
sigra têdhak sapraptane
têtêp dènnya kêkuwu
langkung asri langêning wukir
myang langêning samodra
kadya sugun-sugun
marang wong agung kang prapta
saha bala kang badhe ngadoni jurit
mrawasèng satru murka

kêmbang-kêmbang kang munggèng ing wukir
kataman ingkang maruta manda
kadya mangirit gandane
lumarèng arum-arum
mring pakuwonira ngênani
Risang Ramawijaya
myang sawadyanipun
minasajroning udaya
bayak-bayak lir namudana sêmadi
mring sang among turida

lalu diwasa diwangkara tis
mangun saarjaning mandakara
gumawang anawang dene
mina pating kacêbur
ombak mêndhak amêmadhani
tranggana bra kawuryan
jroning we kadulu
isthane anamudana
hèh wong agung lipura wingitirèki
age mriha jayèng prang

Prabu Ramawijaya mulating
langêning wukir lawan samodra
marêrêm ayêm driyane
singa ingkang kadulu
ing Maendra nuwuki kapti
tumon sukaning bala
wanara tumimbun
anggendhong kalung wowohan
anyênyangking angindhit wre jati mosil
mukti isining arga

ngundhung-undhung pakuwonesami
sêsaosane bupatinira
wanara lit ngambilake
kusung-kusung mangusung
timbun tambah wowohan adi
suka marêmpak-rêmpak
marêmpak woh agung
Narpati Ramawijaya
suka mulat bala wre sadaya sami
nugrahaning jawata

datan ana kang kirang sawiji
isining swarga pêpak sadaya
wus anèng Maendra kabèh
nguni wukir puniku
kèh wowohan rada ginaib
mangkya sapraptanira
Ramawijaya wus
babar katingal sadaya
marma langkung panguningèng bathara di
Narpati Ramabadra

dadya suka wadya wre prasami
amêng-amêng têpining samodra
lawan ing wukir asrine
tutug sasolahipun
wre pinuji sudirèng bumi
kunêng kang amrih eca-
ning wadya kêkuwu
wuwusên nagri Ngalêngka
ingkang samya miyarsa praptanirèki
Risang Ramawijaya

nèng Maendra ngirit bala kapi
wre prawira datanpa wilangan
kagiri-giri bawane
ratuning wre angratu
Sugriwambêg mramugarèni
ngadoni pancasing nrang
Ngalêngka tinanduk
nêdya rêrêmponing yuda
mila orêg ditya kang môncanagari
tuwin buta tampingan

prapta lawan sagêgaman jurit
tugur sadaya anèng Ngalêngka
mangkana dina Somane
aglar danawa diyu
wil rêksasa ditya rasêksi
sagunging kang prawira
bupati gung-agung
andêl-andêling Ngalêngka
liya saking Prahastha Rêkyana Patih
gêgêdhuging punggawa

samya darbe wêwêngkon nagari
prajuritira kêthèn ayutan
punggawa siji-sijine
sarta bupati sêpuh
kang sumosor ing kyana patih
Prajôngga lan Pragônggsa
Mintragna pinunjul
Dumrêksa Wilohitaksa
Maodara Kampana samya prajurit
iya putra santana

arinira Prabu Rawanèki
nênggih sira Arya Kumbakarna
jagad tan ana imbange
tuhu yèn gêng aluhur
angganira prasasat wukir
prabata Maliawan
prakosa ditya nung
nadyan dewa suralaya
wus kasoran lan Kumbakarna ajurit
sumbaga goraning rat

lawan ari Wibisana nênggih
konang-onang ambêg pinandhita
mahardikèng rat yêktine
manik pasthika mêrdu
ring gunawan putusing niti
prawira ing aguna
wirutamèng pupuh
digdaya ngadoni ing prang
sugih bala rêksasa prawirèng jurit
tuwin kang para putra

pan sadaya sami sura sêkti
Radèn Trikaya Radèn Trisirah
Dewantaka lan malihe
putra kêkasihipun
saking Tari Radèn Indrajit
iya Sang Meganônda
digdaya prang putus
myang putrane Kumbakarna
kasih Radyan Aswanikumba lan malih
ran Radyan Kumba-kumba

miwah ingkang ditya para mantri
ditya urakan tanpa wilangan
ting paringis rêngès rèngès
gandarwo ilu-ilu
sawarnine lêthêking bumi
kumpulanèng Ngalêngka
marmane andarung
Dasamuka durtaningrat
duk samana Rawana nêdhêng tinangkil
umèb buta kang seta

awurahan lurung-lurung sami
pra dipati kang kantun akathah
punggawa supacarane
miwah tungganganipun
wênèh kuda andaka èsthi
lawanging panangkilan
atembak supênuh
wadyaning wil pra dipatya
kuda akrah myang andaka miwah èsthi
pirang papan kèbêkan

ana bupati nitih rata sri
tuwin punggawa wagêding kuda
pinandêng bae tutute
kang kêras pangrapipun
kadya kilat pan kadya angin
wênèh kang acangkrama
saking swarga luhur
praptane lajêng sewaka
saantuke mamèt wowohan swarga di
pinangan ing paseban

lir samodra rob datanpa têpi
panangkilan Ngalêngka puraya
dinulu kuciwa dene
padhang ingkang kêdhatun
ngênthak-ênthakannya kabêsmi
kadya tanpabarisan
kumpule ditya gung
mung pagêr bumi kewala
pratandhane wangunaning kênyapuri
mung katon sotyasmara

paseban kadya jêladri
korine kadya muara
wadya kang seba banyune
dalêdêg mili tan kêndhat
Kyana Patih Prahastha
andhingini wus adangu
wau ta Sri Dasamuka

mijil saking pura linggih
munggèng singangsana rêtna
orêk lir tasik ombake
sagung kang para prawira
sang prabu wusnya lênggah
muni têtêg nêmbah maju
sagung bupati kang seba

atarap alapis-lapis
undha-usuking punggawa
miwah satriya mantrine
wus tumrap nora sumêla
pangkat-pangkating wadya
supênuh ngarsa sang prabu
mung sang ari Wibisana

kang dèrèng prapta anangkil
mila kantun sang nararya
mampir sowan ing ibune
lan anggung sêmadinira
karya êninging cipta
myang ulat mêmanis mêrdu
ngumala manik pasthika

tumamèng dalêm bunèki
Sang Gunawan Wibisana
kang ibu gupuh angawe
trustha dènira umiyat
praptane putranira
dènnyarsa sumiwèng prabu
kèndêl nêmbah ibunira

kang putra rinangkul aglis
dhuh putrèngong Wibisana
mung sira woding tyasingong
tur sumbaga kasihing rat
ingsun iki kalintang
sêdhih sungkawa andulu
ing polahe kakangira

dene nora mêmarèni
agawe rudahing jagad
iya kulup kaya priye
yèn anggunga mangkenea
solahe kakangira
rêntêng ingkang buwanèku
prasasat kêna ing wisa

hèh putraningsun dèn aglis
gendholana kakangira
Si Rawana panggawene
sira kang asihèng jagad
lah iku mêmungsuhan
lan Sri Ramawijayèku
kulup sira mambêngana

konên anêmbah dèn aglis
Dèwi Sinta dèn aturna
parêng sebaa dèn age
aja kongsi karusakan
karyaa sukaning rat
pomaywa têmahan satru
Wong Agung Ramawijaya

hèh kulup pangrasa mami
yèn sidaa mêmungsuhan
kalawan wong agung kuwe
wus kêrasa ing tyas ingwang
patine kakangira
kang ibu sarwi angadhuh
dhuh dewa nora kayaa

kang dadi pangrasa mami
ing apêse kakangira
dene katon dalajade
dutane Wong Agung Rama
mung siji tur wanara
pinrih patine kinrubut
mring danawa pira-pira

parandene nora mati
kinêmbulan sanagara
malah angobong kadhaton
lawan taman argasoka
yèku ing kuna-kuna
eyangmu buyut canggahmu
pan durung kalakon rusak

lêluhurmu dhihin-dhihin
pasêmadine mêmuja
pan iya ing taman kono
angkêre kêliwat-liwat
mêngko têkadèn rusak
kêkayone kabèh gêmpur
ludhês têmah ara-ara

mung gêdhone bae kari
lan rêksasa akèh pêjah
kang padha digdayèng têmbe
iku kang dadi pratôndha
kapindhone nak ingwang
sun tuturi sira kulup
Wong Agung Ramawijaya

sasat Hyang Maèswara di
bathara angejawantah
miwah kulup lêlewane
iku wus praptèng Maendra
ngirit bala wanara
lakune nora kasusu
ayême simpên utama

lawan kakangira dhihin
anggung anyêngkalak dewa
yêkti ana wêwalêse
ewamangkono ta iya
yèn dhangan kakangira
seba mring wong agung iku
Ramawijaya kuwawa

ngaubi kakangirèki
dursilane kuna-kuna
mulane babo dèn age
tobata mring Ragutama
ngulihna Dèwi Sinta
yèn ora mangkono kulup
adhuh-adhuh wis kêrasa

patine kakangirèki
kêna madyaning ranangga
mulane dèn bisa kowe
mêmalangi kakangira
wêruhna ing acara
kasujanan aja tungkul
poma kulup wis nangkila

manawa suwedèn anti
kulup marang kakangira
miwah kang anangkil kabèh
padha anganti mring sira
sigra wau Sang Arya
Wibisana nêmbah mundur
sing ngarsane ibunira

lampah kasujanan yêkti
winuri ring Wibisana
wajib bêkti ing ibune
langkung sukanirèng driya
Gunawan Wibisana
dene tan kongsi wêwadul
ibune sêlak ngandika

tur mitungkas wanti-wanti
pinrih pitutur mring kaka
dadya ana paitane
wanine ring kadang tuwa
rêbut bênêring tingkah
abôndha wêkasing ibu
lampahe praptèng pasowan

wus siji tan ana kari
sakathahe kang sewaka
Wibisana kari dhewe
tumamèng byantaranira
sigra nêmbah ring kaka
ingawe nêmbah wus maju
mungging ngarsaning palôngka

kawuri kang pra dipati
tuwin Apatih Prahastha
Wibisana ngarsa dhewe
acakêt lawan amparan
wusnya sang ari prapta
Dasamuka ngandika sru
marang sagung pra dipatya

hèh sagunge pra dipati
kang padha sura jayèng prang
dhingin-dhingin malah mêngko
kuwate nagri Ngalêngka
kinèring parangmuka
kêtêr kabèh mungsuhipun
yèku awit saka sira

dene padha sura sêkti
nimpuna ing kawijayan
budiman ing niti kabèh
wisesa saliring sadya
barang kang sun karsakna
sadaya saking sirèku
tan ana winacak driya

jawata kasor ing mami
tan ana kang malang-malang
mêngko ana kang maido
anyampah prawiraningwang
iku Si Ragutama
nyêmpaluki sudiramu
mêngko wus praptèng Maendra

angirit bala wre sami
barise anèng Maendra
mèh prapta ngrabasèng kene
anutugagên suranya
patine Tathakakya
Si Karadusana lampus
ana ing wukir Dhandhaka

tanpa dosa dèn patèni
Si Wiradha Si Trisirah
malah iya mitraningong
wanara Bali palastra
dhustha SiRagusuta
liwat andarung kumlungkung
Dasamuka wusnya mojar

madêg sagung pra dipati
rêksasa masinga nabda
sêdhèt angunus tuwêke
analimpung myang nanggala
parasu gandhi kunta
pating galedrah gumuruh
sêsumbar angajab lawan

dhuh gustiku sri bupati
apa gawene dèn rasa
mungsuh kang kaya mangkono
munyuk monyèt saba alas
abdine titir tatal
anyêngkalak para ratu
tate analikung dewa

ana umbul gadanèki
miwah kang siring badhama
adhuh gusti buh rinaos
mungsuh manungsa tur nistha
dama tan duwe bôndha
sasat kuwat godhong lumbu
amungsuh Ramawijaya

tanpa gawe dadi pikir
munyuk datanpa gêgaman
angèl ngrêmêt godhong kelor
suwe anjêjêk sêmôngka
suwe ambacok gêdhang
suwe wong amamah waluh
nyunyur mumur gonyèh rênyah

samôngsa nyabranga benjing
mungsuh Si Rama Lêksmana
inggih kawula tumpêse
ludhês anèng tangan ingwang
datan gôndra punapa
akathah sêsumbaripun
sagung kang para prawira

ana anggêro anjungkir
amutêr kartalanira
dhuh prabuku pindho gawe
swarga putêrên ing dharat
dharatan unggahêna
sayêkti dados pukulun
sintên kang malang-malanga

pating galêmbor ngajrihi
mintonakên solahira
dènnya mrawasèng mungsuhe
wuh nadyan Hyang Wisrawana
tuwan sôngga nèng asta
tanpa sesanta pukulun
tur kuwat kadang taruna

angling Arya Wibisana
mring sagunge pra dipati
mêngko-mêngko dèn atata
sakèhe kang pra dipati
gampang wong gêdhag-gêdhig
ing ngarsane kaka prabu
sira tinari padha
prayogane laku iki
nora angèl atari wong kêkêrêngan

nanging bênêr saking sira
rèhningwèng padha angabdi
sayêkti angarsa-arsa
ing karya dadining jurit
sêtya kalawan pati
mung walêse mring sang ulun
nanging aja na sigra
barang pakaryan dèn eling
dene nguni ana dutane Rêgawa

mung siji ngamuk nèng taman
kinêmbulan ing rasêksi
pira-pira kaprawasa
dutane nora ngêmasi
katuju Si Indrajit
amanah nagapasa wus
kênane kang caraka
kalingane Si Indrajit
datan ana bupati mawur kewala

apan iki kang kinarsan
ing kaka jêng narapati
prayitna kang winiweka
kaprawiran kramèng niti
nadyan têmahan jurit
yèn budi yitna wus putus
aja pijêr angkara
gumunggung sêkti pribadi
apan akèh iya titahing jawata

nora Ngalêngka kewala
kang padha sinèrèn sêkti
nadyan saliyane ana
mila wineweka yêkti
tuluse jayèng mami
lawan apêse kang mungsuh
iku kang dadi rasa
pinrayitnan kangabêcik
ewuhaya ing mungsuh aywa gêgampang

têtêping rahayuning prang
kasudiran anèng wuri
prakara kang dadi rasa
rinasanan kang patitis
purwane dadi jurit
sapa bênêr sapa luput
ing kono pan katara
asor ungguling ajurit
wêwinihe prakara aja tinilar

apan ana kuna-kuna
pratingkah ingkang kawuri
wong agung ngadoni laga
kang apês unggul pinanggih
iya lawan piranti
prakara pratingkah saru
lan rahayu kawruhan
winawas saking sêmadi
samya sirêp sagung bupati kang myarsa

marma na mrih animpuna
tindake ngupaya sandi
pamoring karti sampeka
kinawruhan aja lali
lawan traping pakolih
unggul asor mrih tinêmu
têtêping karaharjan
anut ing bênêr lan sisip
lamun sisip purwaning soring wasana

yèn bênêr unggul wasana
ywa dumèh sira gêng inggil
iku buwang kaprayitnan
luput ngandêlakên dhiri
wanara iku cilik
kinêpêla bae kolu
mung dadi sauntalan
mulane Wikathaksini
nguntal kêthèk tan kolu gulune suwak

balik dandananing mêngsah
lawan anggêpe wadyèki
miwah akèhing prawira
sawang-sawunging ajurit
lawan kang dadi kanthi
pangulah kasap lan lêmbut
môngka juruning gêlar
pangrèh aju undurnèki
ing ayuda kalah tata mênang tata

Sri Mahaprabu Ngalêngka
pangandikanira aris
mring sang ari Wibisana
lah kayaparan sirèki
mungsuh iki nêkani
nèng Maendra akêkuwu
tuhu lamun sikara
Rêgawa mring bala mami
ya mulane dayintane ingsun dhustha

matur ari Wibisana
mring raka prabu wotsari
pukulun sri maharaja
kang sèstu nataning bumi
mugi têtêpa bêkti
kawula ing kadang sêpuh
pasthi tan kêna owah
lawan jênênging narpati
ingkang pasthi langkung saking kadangtuwa

pan inggih atur kawula
mung têtêp paduka aji
rumatu-ratu Ngalêngka
siniwi wadya rasêksi
myang kadang warga sami
tulusa rahayunipun
miwah ibu lan eyang
ecaa angadhêp sami
sampun kongsi ngalèpèti kasusahan

sampun kongsi mangun yuda
lan Wong Agung Dasarati
Dèwi Sinta aturêna
tan liyan punika nênggih
rumiyin malah mangkin
kawula wus darbe atur
sampun nêdyamêngsahan
manah kawula dewaji
tan sakeca mêngsaha Ramawijaya

dene ta Si Ragutama
ambêg tyas pasthikamanik
munggule ing kasujanan
tan mèngèng ing sadu budi
lawan kawula inggih
nuwun ing karsa pukulun
punapa pamrih tuwan
amungsuh ing Dasarati
punapa gih amunga èstri kewala

botên praja miwah rêtna
kang pinrih amangun jurit
langkung sapele punika
rinewang amangun pati
sêdhêng praja ing ngriki
tan kirang wanodya ayu
sutaning Batharendra
Dèwi Tari wus karabi
lah punapa ing têmah rêrêmponing prang

yèn mênggah atur kawula
sampun age magut jurit
yèn botên sampun kawangwang
inggih pakantuking jurit
lan mungsuh wus kaèsthi
bote miwah agalipun
winiweka tranging tyas
upayane dèn matitis
wus kapanggih pakolihe jayèng yuda

kalawan paduka wawrat
pun Sugriwa sawadyèki
punapa tuhu asiha
mring Ramawijaya pasthi
yèn pun Sugriwa maksih
eling labête kêkaruh
inggih lawan paduka
pan sampun sudara wèdi
mitra nyata ing nguni Bali Sugriwa

mangkya paduka nyundaka
dèn dhêmit tinari yêkti
anggêpe Prabu Sugriwa
lan Ramawijaya pasthi
paduka mêmanisi
Sugriwa dêdimèn emut
sinungsung sasukanya
pinrih enake sayêkti
ngantukana mêmitralawan paduka

lawan inggih pun Anggada
paduka pundhut mariki
tuwan agung kêkintuna
manik rênta pèni-pèni
inggih yèn botên kêni
kados punika pukulun
Sri Bupati Sugriwa
yèn sungkême bayapati
yèn anganggêp tuhu mring Ramawijaya

tan kenging paduka mêngsah
Ragutama minôngkagni
Sugriwa môngka prahara
murub dening angin-angin
sintên ta kang nangguhi
agni gêng ginawe lesus
muntab mubal wurahan
dahana ngêbêki bumi
paran marga lujênganagri Ngalêngka

paduka anyambat dewa
dewane samya prihatin
susahe saking paduka
sintên ingkang dèn sambati
malah dewane sami
mring Ramawijaya tulung
apan sukaning dewa
dulu mring wong mêlasasih
ulah puja nêtêpi sêmadinira

Sugriwambêg pinandhita
milane wruh ing wahini
pasthi sampun tinetesan
rêtna marang Dasarati
Ramawijayayêkti
dènnya mrih mêmitra tuhu
Sugriwa wruh ing rêtna
dadi labuhbayapati
kaping kalih katumpangan kabêcikan

ewamakatên sang nata
sarate amangun jurit
sayêkti mênêdi kutha
jurang larèn balowarti
Ngalêngka yèn wus bêcik
pêpagêr sagara gunung
jurang angapaurancang
kali ing Suwelagiri
langkung gawat wus piranti kang nagara

mung cacad kirang dandanan
manungsa kang bauniti
parikrama kang wêweka
kasujanan santa budi
wruh wêkasaning dadi
wruh dadine ala ayu
janma tama sadguna
wruh pasang ingêring jurit
ora angèl akarya ungguling rowang

akarya apêsinglawan
pakênaning sarjana di
apawitan paramarta
nora niaya ing bumi
ambêg santabudya sih
wêwinih satriya punjul
Rama lawan Sugriwa
mêmitrane adu manis
nunggal praya dènnya mrih kaarjaning rat

mila kawula acipta
awrat binobot ing jurit
Wong Agung Ramawijaya
dene sajagad puniki
kathah tuwan alani
prajane kathah karêbut
dadya akèh kang susah
kêdhik kang tuwan bêciki
nuntên mirsa yèn paduka mêmungsuhan

ingkang sami manggih susah
sayêkti samya jurungi
puja mring Ramawijaya
angajêng-ajêng prasami
unggule ing ajurit
liring wong tinambung laku
tikêl prabawanira
jawata ingkang nêksèni
panjaluke kabèh wong kinaniaya

tinurut maring bathara
mila ta sri narapati
dewaji ratu kawula
kadang kawula sayêkti
dipun santa ing budi
suwawi seba pukulun
ngaturna Dèwi Sinta
botên kasoran ing batin
dhuh pukulun dewaji jênêng paduka

malah ta mindhak luhura
ing jênêng paduka aji
winastanan wruh ing rêtna
ing praja kang kanan kering
sampun paduka kibir
dumèh gung danawa diyu
ditya tanpa wilangan
tur sami prawira sêkti
lan mêpêki gêgaman kapraboning prang

balane Rama Sugriwa
tanpa gêgamaning jurit
kabèh saisining wana
gunung jurang kali-kali
watu kawalan ardi
lan sakèhing kayu-kayu
kabèh dadi gêgaman
satêlase watu ardi
kuku lawan siyunge dadi gêgaman

kathah-kathah tur kawula
duk prang taman soka nguni
pun duta sintên uninga
yèn ngangge gêgaman jurit
sêmantên wrate nguni
mendah gênêpa têtêlu
duta siji kewala
pinrih ing ngakèh tan kêni
sasolahe sayêkti dadi ngalamat

Si Bali sêkti kalintang
nora ngèl dènnya matèni
Wong Agung Ramawijaya
linêkasakên dewadi
bathara lan maharsi
sadaya mapulung-pulung
Narapati Sugriwa
pangratune lair batin
apratôndha yèn satuhunya nugraha

tan wontên pinanggih cipta
myang nayaka winayadi
asore Ramawijaya
amung unggule pinanggih
nagri Ngalêngka mangkin
tan pinanggih unggulipun
amung sor kang kawangwang
kinon pinêrês ing budi
nora ana drêsanane yèn luhura

apan untu yèn utama
tinukar kalawan wêsi
apa margane unggula
miwah sinangsayèng gêni
panas api manasi
yèn wêsi kalawan untu
sasôngka lan baskara
yèn pagut asor kang pundi
yêkti dora sora baskara sarkara

jayaning surya kalaning ari
Ramawijaya upama surya
ing Ngalêngka lir wulane
paran marganing unggul
mila nuntên inggih suwawi
sowan mring Ramabadra
yèn lingsêm pukulun
kawula ingandikakna
amrih rapêt pan inggih botên beyani
sumiwèng Ramabadra

beya tuhu kewala wus dadi
mila-mila sangêt tur kawula
saking gêng ing trêsna bae
ing ratu kadang sêpuh
datan môntra anyênyampahi
ing kasêktèn paduka
mangkana Sang Prabu
Dasamukalangkung ewa
mring kang rayi dènnya sangêt turirèki
ngaturi asebaa

marang Prabu Ramawijayèki
aywa kongsi mangun jayèng yuda
Dèwi Sinta turna age
mila duka jro kalbu
kawuwusa wau sang kaki
kaki sing ibu nama
Sang Sumali Prabu
buwah prabu ing Ngalêngka
ramaning kang ibu Ni Dèwi Sukèsi
kaprabon sinung wayah

mangkya nama Bagawan Sumali
ditya santa budi ambêg darma
miyarsa lamun wayahe
mangkya awawan padu
Wibisana lan raka aji
dènnya diya-diniya
Sumali gya rawuh
ngaturan ing singangsana
mring kang wayah ngandika wau Sumali
kaki Prabu Rawana

bênêr ature arinirèki
yogya pituhunên tan sangsaya
ring Nglêngka têtêp arjane
yèn wangkot sira iku
mring ature arinirèki
rusak praja Ngalêngka
idhêpku tan wurung
marmane sira anuta
iya maring ature arinirèki
Ki Arya Wibisana

iya dene Ramawijayèki
manungsa siji gêgamanira
pan amung jêmparing bae
ananging yèn tumanduk
sirna balanira ing nguni
aywa kokira-kira
tan bisa prang mabur
kabèh iki kang buwana
pan wus anèng ngastane Sang Dasarati
kabèh rat pramusesa

nora angèl Ramawijayèki
akaryaa rusaking Ngalêngka
iya pan sakêdhap bae
dandanan batin kumpul
para dewa para maharsi
samya karya upaya
nênggih têgêsipun
sungkawa ring solahira
pinrih rusak Ngalêngka sirnaa dening
Prabu Ramawijaya

liring pakaryaning bathara di
dening sungkême bala wanara
wirotama ing prang kabèh
lamun kongsia rawuh
ing nagara Sang Dasarati
apa kinarya tambak
yêkti rêmpakrêmpu
mulane ture rinira
lah turutên sebaa sira dèn aglis
ring Sang Ramawijaya

marmaningsun iya nêmbadani
maring R. Kumbakarna. Patih Prahastha. Bagawan Sumali. R. Wibisana. Prabu Dasamuka.ature Si Wibisana
wus akèh ucaping têmbe
kang karungu dening sun
pan Rêgawa ya Wisnumurti
anjanma nèng Ngayudya
Dasaratasunu
apan yêkti Wisnubrata
dadya mangke sawarga prajurit sêpi
wus anèng madyapada

duk masihe nèng sawarga nguni
Bathara Wisnu mungkasi karya
anata gêgaweane
ing nguni Sang Hyang Guru
ya Si Wêrta namanirèki
mungsuhe Batharendra
digdaya pinunjul
Batharendra gung kasoran
tan tumama binraja miwah sakalir
kapraboning ayuda

datan ana ingkang miyatani
anggung kuwalahên Batharendra
Hyang Wisnu naguhi age
mati tinampak bau
ana malih ditya linuwih
tan ana pêpadhannya
Mahraja Kasipu
tumpêk triloka tan ana
janaloka digdayanira tan sipi
Sang Sri Kasipu Raja

kulitipun pan saengga wêsi
balung waja tan ana tumama
gêgamaning aprang kabèh
ditya danawa diyu
gêmpur kabèh miwah maharsi
kinarya lanang jagad
mring Bathara Guru
lami-lami kurang mêngsah
dadya dewa sadaya dèn obrak-abrik
rusaking suralaya

datan ana tinolih ing bumi
iya saking patagihaning prang
isining dunya wus êntèk
dewa dèn uwus-uwus
widadari dèn dêlajahi
sabên dina dèn rampas
gung dèn arubiru
suralaya apuyêngan
dewa kêkês bathara jawata wingwrin
kabèh angungsi samya

mring Bathara Wisnu minintansih
ngukuhana mring dewa sadaya
saking pangoyok-oyoke
bêburu Sang Kasipu
Wisnu wêlas dening dèn ungsi
dadya amalih warna
Sri Bathara Wisnu
samana awarni singa
iyarane ngalihajêjuluk nênggih
Bathara Narasima

tinandangan Kasipu ngêmasi
jajanira cinublês kanaka
datanpa sesa patine
kyating jagad Kasipu
ing patine tan angundhili
lan maning tawang ingwang
soring raka dulu
dening bawanira murka
nora nganggo sarjana ulah narpati
sukambêg gora-gadha

Ramawijaya mungsuhirèki
santa budi tamèng kasujanan
unggula sadhela bae
asor wêkasanipun
wus turutên arinirèki
Dasamuka tan obah
kadya gunung watu
tinêmpuh angin ungkuran
têmah mutung mundur Bagawan Sumali
sigra Sang Kumbakarna

dangu dènira nitèn-nitèni
prakarane ari Wibisana
ingucap-ucap suwene
sor ungguling prang pupuh
sari-sari ingujar tuwin
mamrih arja kaharjan
wêkasaning laku
laku-lakune rèh tama
utamaning ayuda rihèng narpati
angabêni jayèng prang

agya wungu saking gène guling
wau sira Arya Kumbakarna
magêgêg anèng ngarsane
Si Dasamuka Prabu
gêrêng-gêrêng bêkuh dènnya ngling
hèh kaka bumiraja
pagene sirèku
tan anut panggawe arja
nadyan anom Si Wibisana undhagi
gunawan mardikèng rat

durung tumon kang pinrih ing bêcik
mring kadange budi kasujanan
ya ginawe tanpa gawe
pan wicaksana putus
Wibisana wêweka niti
pantês yèn tinuruta
ing satuturipun
nora nistha nora papa
Wibisana wruh ing rèh prabu sayêkti
wênang yèn dèn anggoa

Sang Widagda ature tinampik
têka nora ana kang dèn ambah
mrih ratu kaluhurane
amung ala ginugu
kang baskara ginawe atis
côndra ginawe panas
apa kang tinêmu
pan ature Wibisana
mung têtêpe karatonira sayêkti
ecaning kadang warga

awèta mung dèn aub-aubi
atulusa siniwakèng wadya
aywa owah kaprabone
têtêpe mangan nginum
kulup-kulup mêrdu wêwangi
saha bala sagotra
tuwuk-tuwuk wuduk
noraasor amêmitra
lan sasama-samanirèng narapati
pan Arya Wibisana

solah asor ungguling ajurit
wus kawruhan wênang pitutura
tinurut pasthi arjane
paran ta kaka prabu
krura bae kang dèn kayuni
rahayu kasujanan
tan môntra rinungu
margane nora bojoda
ing Ngalêngka kaka prabu nora apti
laku raharjaning rat

yèn nuruta pratingkah kang yêkti
kanggo ature Si Wibisana
lah iya ngêndi mungsuhe
yèn liya mungsuh iku
aku bae anuntên jurit
têka mangkruk-mangkruka
bae nèng kadhatun
dèn jênak angenak-enak
yèn mangkene êndi ana narapati
kudu angajak rusak

dhuh prabuku kakang mungsuh iki
ambêg sujana aparikrama
niscaya tustha èsthine
ing paranira putus
tututana bêcik sayêkti
suka datan runtika
jêr sukèng rahayu
yèn kudu linawan tukar
nora wurunging Ngalêngka bosah-basih
Dasamuka tan obah

gèdhèg-gèdhèg basêngut macicil
Kumbakarna wangsul ênggènira
paseban êlêt kêlire
ambruk anulya turu
Wibisana umangsah malih
nêmbah sarwi ngrêrêpa
turira lon arum
kasor kilang munggèng gêlas
dhuh prabuku kadangku tuwa sayêkti
dhaharên tur kawula

pundi wontên kadi paduka ji
ratu agung abala santana
rinêksèng para kadange
tinunggu eyang ibu
lah ing pundi mêngsah sang aji
liyan Bathara Rama
ing rat kabèh nungkul
Narpati Ramawijaya
lah rêngkuhên tuwanggana gurunadi
tutug sarèh paduka

solah-solah paduka kang bêcik
nadyan ngêlara rat pramudita
mêmintaa pangèstune
dadi barang sakayun
eman têmên paduka aji
kang karya kasusahan
ing eyang lan ibu
myang kadang-kadang sagotra
kang ingarsa-arsa têtêpe sang aji
langgêngesiniwaka

Dasamuka basêngut mabêngis
Wibisana tan arsa mundura
malah angangsêg ature
dhuh kaka prabuningsun
tumulèha asihing dasih
eman praja Ngalêngka
dadi karang tunu
katingal jroning ngalamat
yèn paduka tan arsa ing rèh kang yêkti
rusak bumi Ngalêngka

sajêg dèrèng kawula ningali
lêbu amêlêk naputi pura
lêmbu akêdhik puhane
bathara baskara gung
akalangan kalangan gêtih
mangkya praja katingal
abang sêmunipun
dhèdhètnya munya raina
gêtêr kêtug andaru kèh tibèng siti
ngatag pralaya têka

anggung lindhu bumi gonjang-ganjing
banaspati kèh katon raina
anggung prahara gora rèh
mêlêg maring kadhatun
buron alas ngungsi nagari
gumrubyug salang-tunjang
asalah pandulu
Ngalêngka wus katon wana
lan gumuruh sato manjing jroning puri
manuk muni karuna

wus têtela rusak paduka ji
lamun botên inggih nututana
sumiwèng Prabu Rama ge
sayêkti manggih ayu
datan wontên sangsayèng aji
aturna Dèwi Sinta
dèn enggal pukulun
sira Prabu Dasamuka
sumung-sumung miyarsa aturing rayi
ambêg yuda kênaka

