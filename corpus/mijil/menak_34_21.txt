praptèng jro kitha lampahirèki
orêg kang nênonton
lurung-lurung atimbun agêbèl
para wayah sami tinggal baris
samya anjajari
kanan kèri pungkur

ningkab joli agung nêningali
pramèswari dongong
gêlis têmên prajèki gêmahe
angungkuli nagri ing Mêdayin
arata tur rêsik
tumumpang kang banyu

jêmbare padha lawan Mêdayin
rêspatine kaot
apan bagus ing kene patute
rata rêsik lawan akèh kali
lawan akèh jinis
rupane wongipun

jinis Cina kêthèn sun tingali
irêng Minangkabo
akèh têmên wong iki jinise
warna-warna akèh jinis putih
kêthèn wong Kêlasi
elur elar-elur

lan Mêdayin lurung jêmbar iki
lawan isining wong
puk sapuluh pan akèh ing kene
karane dhingin Ki Rustamaji
anèng ing Mêdayin
êndang kudu mantuk

nèng Mêdayin tan bêtah rong sasi
apan nuli keron
kudu mulih mring Kuparman bae
nora dimpe mangkene prajèki
sakalire kari
nagari Mêdayun

lampahira tan kawarnèng margi
wus manjing kadhaton
para wayah nyandhak jêmpanane
kang amikul pan para narpati
praptèng dalêm puri
ing wismèng Marpinjun

lagi sapasar wus dèn aturi
wus angalih ênggon
putri Parangakik ing dalême
saênggène kang wayah tan kari
Dèwi Kadarwati
saparane tumut

nuli mêdal saking dalêm puri
marang para katong
putra wayah nglimalas dinane
Raja Sêmakun ngaturi dhingin
wus samadya sasi
binêkta sang prabu

Prabu Parangakik kang ngaturi
madya côndra kono
nulya ngalih marang wayah malèh
Sri Bupati Karsinah ngaturi
nulya Rustamaji
samadya sitangsu

nulya pangeran ing Kaelani
sawulan nèng kono
apan iku kinasihan dhewe
nuli Rahadèn Hasim Kuwari
lan Hasim Katamsi
sami laminipun

nuli binêkta kang buyut malih
sang raja ing Kaos
wus warata ing para wayahe
nuli wangsul ing jro pura malih
kang samya naosi
sagung para ratu

langkung suka warêg tanpa bukti
suka tanpa nganggo
para wayah madêg ratu kabèh
kang satriya balane ngluwihi
Radèn Atasaji
kinathik ing buyut

dene kang mintir tampi pêparing
mring eyang tan towong
pangeran ing Kelan kêrêp dhewe
nadyan Sêmakun lan Rustamaji
datan animbangi
paring wantu-wantu

amung pangeran ing Kaelani
ingkang sih kinaot
sami wayah tan ana ibune
ing pêndhak rong dina dèn timbali
yèn ing pukul siji
amêtêki suku

pukul satêngah lima tan mari
marêk sakaroron
apan agung cinaritakake
lêlakone kang rama ing nguni
duk larene nênggih
malah kongsi sêpuh

malah diwasa dadi prajurit
sugih bala katong
pratingkahe kala bêbakale
apaitan momot angluwihi
langkung ngapurèki
mangkya manggih luhur

padhang tyase Pangran Kaelani
miyarsa cariyos
ingkang eyang inggih wirayate
lêlakone duk anèng Mêdayin
mila rêmên sami
kêmit êmbahipun

Raja Sêmakun asring nambungi
yèn ibu tumpangso
cat-êcatan kang ibu emute
apan Prabu Sêmakun mêningi
mila sring nambungi
yèn supe kang ibu

sampun pêpitu sêlir kêkalih
sêlire kang anom
apan sami angalih patute
mila kathah Sêmakun putrèki
dèrèng rabi putri
milane amutung

tumut kang raka pan dèrèng lami
rabi putri kaot
mila lali marang wong tuwane
ngugêmi ipe dadi narpati
sungkême tan sipi
Sang Prabu Sêmakun

mangkya lami Sang Surayèng Bumi
dènira ngadhaton
nèng Kuparman angulah kamuktèn
datan kirang nagri loh jinawi
mukti sagarwèki
putra putu buyut

ibu Mêdayin atunggu lami
kayungyune tumon
para wayah madêg ratu gêdhe
duk sêmonowong agung tinangkil
aglar kang para ji
para rajasunu

lir samodra bala kang anangkil
nalika praptèng rob
pêparentah ing para putrane
padha siyagaa ing ajurit
kabèh anak mami
lan yayi Sêmakun

padha iridên putranirèki
mondhongi sang katong
panêmbahan aturana mulèh
lan lungane atilar nagari
lamun angukuhi
Ratu Ngambarkustup

iya gêcêkên nagrine nuli
Sêmakun wotsinom
sintên sinêpuh-sêpuh ing gawe
dene ingkang budhala rumiyin
kêkalih para ji
tiga buyut ingsun

ingkang tuwa ing gawe sirèki
para putrèng katong
sira yayi mapan pangiride
anak-anakira anindhihi
putunira sami
gawenên pianjur

putunira roro bae kari
ana tunggu mring ngong
Si Atasaji tunggu buyute
lan putuningsun ing Malebari
sandika turnèki
Sang Prabu Sêmakun

anak ingsun Iman Karnaèni
iya mantuningong
Kadarwati têngga ing êmbahe
amung garwanira kang paminggir
kang milu sirèki
sumôngga wotsantun

Menak Abas wus kinèn anulis
sêrat kalih dados
kang satunggil mondhongi kondure
marang Sang Prabu Anyakrawati
kang satunggil maring
Ratu Ngambarkustup

lajêng ujung sang narendra katri
ingkang lajêng bodhol
andhingini lawan sabalane
Prabu Aris Munandar Betarti
Mraja Banuarli
Talsiyah wadya gung

Purwakôndha Sang Prabu Pirngadi
ingkang sami bodhol
sami ujung marang wong tuwane
lajêng gumuruh swaraning dasih
agung kang prajurit
lami asmara kung

wus lêpas ingkang lumaris
Sang Prabu Aris Munandar
Rajèng Talsiyah sarênge
miwah Prabu Purwakôndha
ing marga tan winarna
narendra katiga rawuh
ing nagrine sowang-sowang

pangirid bala Betarti
kalih kêthi kawan lêksa
ulubalang Raja Gèndhèr
pangirid bala Talsiyah
patang kêthi sadaya
pianjur Raja Kalbêskul
pangirid ing Purwakôndha

Raja Kuskèhèl prajurit
patang kêthi pitung lêksa
lajêng bêbahak lampahe
ing wuri nagri Kuparman
wus samakta kang bala
sadaya sami angujung
mring rama ibu sadaya

marang eyang pramèswari
Mêdayin ing sawusira
mijil saking jro kadhaton
lajêng budhale sadaya
anglir samodra bêna
pangarsa Prabu Sêmakun
ngirid para rajaputra

ing wuri Sang Rustamaji
nulya Sang Rajèng Karsinah
sawadya para ratune
Prabu Parangakik wuntat
sawadya para nata
Kasim Kuwari sumundhul
Hasim Katamsi ing wuntat

ing marga datan winarni
ya ta wau sampun prapta
jajahaning Talsiyahe
punggawa bumi tur marga
ngirid anjog jajahan
anjujur mring Ngambarkustup
kang baris agêng anggepak

sang aprabu ing Betarti
Talsiyah ing Purwakôndha
miyarsa sarêng budhale
nusul senapatinira
sang prabu ing Gumiwang
baris agêng wus kasusul
anèng nagari Bayidan

puniku tampingannèki
Ngambarkustup wus kaidak
bala Kuparman praptane
Bayidan Raja Mintaha
sabala mêthuk ing prang
kadya kêkalèn anêmpuh
ing bangawan banjir bandhang

kèlês kaidak ing jurit
lumajar Raja Mintaha
atur uninga praptane
mring Apatih Barikahar
puniku patih kadang
dening Prabu Ngambarkustup
sang nata duk siniwaka

lan kang rama ing Mêdayin
sampun anèng panangkilan
aglar ratu punggawane
satriya lan ulubalang
kasaru praptanira
Raja Mintaha agupuh
jujug Patih Barikahar

tur uninga mêngsah prapti
saking ing wetan wus lama
wong Betarti kang anyorok
wong Talsiyah Purwakôndha
botên kadamêl rasa
ing wuri pan kadi ladhu
ngêbroki nagri Bayidan

kyana patih eca linggih
kalawan Ki Patih Bêstak
Urmus lan Irman jajare
praptane Raja Mintaha
majêng rêkyana patya
tur sêmbah inggih pukulun
wontên mêngsah agêng prapta

pun Raja Mintaha prapti
nagrine kancikan mêngsah
tanpa wilangan balane
kathah ingkang para raja
sami putra Kuparman
satunggal putra Mêdayun
senapati ing ayuda

dene ingkang anindhihi
kaponakane sadaya
sami raja gêdhe-gêdhe
Raja Sêmakun Gumiwang
Parangakik nagara
Jayusman Murijalsamsu
dene Sang Rajèng Karsinah

Ruslani Danurusamsi
sami prawira ngayuda
tanpa wilangan balane
sami raja sugih bala
prajurite ayutan
pangeran kang tuhu bagus
Amiratmaja ing Kelan

balane para narpati
santanane saking Kelan
sami prajurit kinaot
têlik kawula têtela
awrat mêngsah punika
wong Kuparman yèn anglurug
yèn para putra kewala

awrate linawan jurit
tan adarbe palamarta
botên êngah gêgitike
wantuning anèm punika
rêmên mêtokkên gêlar
gêlar kêmat ing prang pupuh
yèn wontên sami kang rama

tan wontên purun cumuwit
agêlar pangapurèng prang
Raja Akbar pandangune
sapa pangiriding lampah
senapatining yuda
Patih Barikahar matur
Raja Sêmakun Gumiwang

putrane jalu wuragil
dhatêng rama jêngandika
Raja Bariakbar nolèh
mulat ing Prabu Nusirwan
mila putra paduka
punika kang dadi mungsuh
nauri Prabu Nusirwan

lah ta inggih kadipundi
sanadyan punika anak
pan inggih nêdya marojol
sakingtêmbene pun bapa
sumambung Patih Bêstak
duk wontên Purwakôndhèku
brangta mring putri Gumiwang

putrèng Raja Karungrawi
rama paduka sang nata
botên nuruti sêdyane
dening satêngahing aprang
puniku nuntên kesah
bêkta mung wong pitung puluh
suwita Sultan Kuparman

panangise dèn turuti
brangtane putri Gumiwang
Wong Agung Menak dutane
amundhut putri Gumiwang
sami sadalu kêna
kang rama Gumiwang sampun
ing yudane pinêjahan

putrine Dèwi Rukyati
binêkta mring baris Arab
pan lajêng pinanggihake
milanipun botên ketang
anut agama sasar
anggèr Rahadèn Sêmakun
masuk agama urakan

pasthi eklas maring pati
nadhahi bilai siksa
dèn oprak-oprak nyawane
amung tut wuri ing kadhal
kabèh nyawaning Islam
lan amor nyawaning kuwuk
beda lan nyawaning kopar

anjujug sawarga sami
ing bale jumêrut pelag
lajêng alungguh mathènthèng
wong Islam môngsa kênia
langkung cêlak sawarga
pasthi dèn oyahkên asu
dening widadari kathah

gumêr kang sami miyarsi
ing ature Patih Bêstak
ngluputakên ing tekade
Sêmakun purune Islam
tan etang mati sasar
mung buru dunya nak edhul
panggih lan putri Gumiwang

lajêng kinarya narpati
ngêbroki nagri Gumiwang
Raja Sêmakun ing mangke
sok ajêng bèrèk kang rama
duk aprang Purwakôndha
sampuna enggal lumayu
kang rama mèh tinalêmpak

Raja Akbar duk miyarsi
ing ature Patih Bêstak
sakala ical ciptane
bisane Ki Patih Bêstak
marapêt ing arênggang
ical sônggarungginipun
anglabuhi mring kang rama

kasaru punggawa prapti
sakawan bêbêrundhulan
saking Mêdayin praptane
numpal kèli praptanira
anjujug Patih Bêstak
lajêng sinaoskên ngayun
ature Ki Patih Bêstak

katiwasan sri bupati
bupati kang têngga praja
sami angedan praptane
nagri Mêdayin jinarah
bupatine sadaya
dhatêng Sang Prabu Sêmakun
pinala lajêng binônda

risak nagari Mêdayin
jro pura isine têlas
ibune sampun binoyong
binêkta dhatêng Kuparman
pawongan kabèh lapgang
dene Sang Prabu Sêmakun
muwuhi warta Ki Bêstak

sakathahe pra dipati
dhomas binônda sadaya
mung kawan atus wartine
binêkta dhatêng Kuparman
kawan atus tinilar
inggih têngahing wana gung
sami dèn ugêr lan wrêksa

sarwi pangucape bêngis
Raja Sêmakun Gumiwang
payo kon ngrêbut dèn age
ratumu si dhawuk jawal
besuk yèn nora têka
sagone pasthi sun jujug
gawe jajalan talêmpak

andongong Prabu Mêdayin
ngucap maring Raja Akbar
adhuh pun bapa wurung wong
rinusak-rusak ing anak
yèn ta botên enggala
pitulunge anak prabu
kaburak dèn urak-urak

Raja Bariakbar angling
rama prabu sampun susah
kula kang amulihake
sakathahing karisakan
kalawan kalingsêman
kula walêse ing besuk
siasat pangewan-ewan

maksih sakeca tinangkil
wontên dasih tur uninga
duta raja ing praptane
lan jaran tan mawi dharat
turôngga tigang lêksa
dutane Prabu Sêmakun
amandhi tunggul panantang

dutane ratu prasami
ratu wadya Purwakôndha
kang nama Raja Kuskèhèl
satunggil bala Talsiyah
ratu kang pêpilihan
kang bisikan Raja Bêskul
sami ratu gagah ing prang

rêkyana patih tinuding
mêthuk caraka kang prapta
andhêgên jaba balane
amunga nyatus kewala
manjing ngiringkên layang
Patih Barikahar sampun
nêmbah mêsat lajêng mêdal

prapta sakèthèng wus panggih
mring duta ingandhêg jaba
kang tigang lêksa balane
rong atus ingkang binêkta
lajêng mring panangkilan
tumurun mring alun-alun
caraka saking turôngga

prapta ing ngarsanirèki
Raja Ngambarkustup mojar
linggiha lan para katong
kang kinèn prasamya lênggah
sira dutane sapa
umatur ingkang anuduh
Raja Sêmakun Gumiwang

ingkang kinarya sêsulih
ing raka Sultan Kuparman
kula pun Raja Kuskèhèl
turunan ing Purwakôndha
kalawan ingTalsiyah
pun adhi Sang Raja Bêskul
kêkalih surat punika

pinundhut surate aglis
dening Patih Barikahar
lajêng katur ing sang katong
ngalamat pan tiningalan
siji marang Nusirwan
siji Ratu Ngambarkustup
binuka bêbukèng wuntat

pèngêt iki layang ingwang
kang muryani Gumiwang Sri Bupati
Sri Maha Prabu Sêmakun
ingkang luwih santosa
saking arah kuwatir sampun kapungkur
tumindak ingarah wênang
kang kinarya senapati

dening Wong Agung Kuparman
ambawani sagung barisan iki
atmajèng Nusirwan ingsun
putune Sri Kobatsah
pan kabuyut ing Prabu Sareas tuhu
trahing ratu pinituwa
binathara ing para ji

têkaa layang manira
marang sira Bariakbar kang pasthi
hèh Sang Prabu Ngambarkustup
wruhanta praptaningwang
rama Prabu Nusirwan iku sun pundhut
sun gawa marang Kuparman
lamun sira angukuhi

kandêlana kuthanira
lan amèta sraya ratu prajurit
ingkang prakoswa dibya nung
môndraguna ngayuda
kang supaya kuwasa srayanirèku
anôngga grêdakaningwang
ing asmara Jayèngjurit

wus titi gantya amaca
Sri Bupati Mêdayin maos tulis
la-êla mutadanipun
tan winarna dangiyah
kaatura sêmbah kawula pukulun
putra tuwan ing Kuparman
pirêngga Surayèng Bumi

kawula atur uninga
kangjêng ibu sampun dipun pondhongi
ing yayi Prabu Sêmakun
binêkta mring Kuparman
dene inggih lampahe yayi Sêmakun
kula kèn amondhongana
ing paduka sri bupati

Mêdayin kalangkung risak
suwêng mamring saking paduka lami
katutuh ing lampahipun
yayi Prabu Gumiwang
salah tampi wong Mêdayin gègèr mawur
sampun sêpuh jêng paduka
sampun kadi nguni-uni

musakat salira tuwan
dene lamun Bariakbar ngukuhi
sang prabu ing Ngambarkustus
putra tuwan Gumiwang
kang kula kèn anggêcêk yayi Sêmakun
ambônda Si Bariakbar
titi wirasaning tulis

Sang Aprabu Bariakbar
alon angling ing duta ratu kalih
hèh Raja Kuskèhèl Bêskul
matura gustinira
ingsun nora ngaturi Rajèng Mêdayun
sun aturi gawe apa
têkane têka pribadi

anjaluk tulung maringwang
ngungsi urip sanggup rêp dèn patèni
lah tarinên dhewe iku
Raja Kuskèhèl sigra
sami matur kalawan Sang Raja Bêskul
pukulun Ratu Nusirwan
kula tinuduh ing gusti

Sri Naranata Gumiwang
jêng paduka punika dèn pondhongi
wong agung sampun asêpuh
bok sampun kadhungsangan
yèn manggiha siya-siya datan arus
tumungkul Prabu Nusirwan
kèndêl datan anauri

Raja Kuskèhèl lingira
hèh Ki Patih Bêstak sri narapati
tan arsa nauri wuwus
sira dhewe ngucapa
apa karsa apa ora sang aprabu
sumaur Ki Patih Bêstak
karsa apane sang aji

jêr iku wêruh ing cipta
nora yêkti kang nuding ing sirèki
karsane Raja Sêmakun
yèn kang rama puruna
pan cinêkêl ngaturakên bandan iku
iya marang ingkang raka
Wong Agung Surayèng Bumi

Raja Kuskèhèl asugal
sira iku têgêse kang nglucubi
tan ana kaya sirèku
jangkah kang ora-ora
karanane Sang Prabu Nusirwan iku
durung salamêt satingkah
pan ingsun nanggunga wani

môngsa kongkonana raja
yèn duwea kaya ujarmu iki
sayêkti putusan jagul
kang nora bisa ngucap
ngêjugakên layang bae têgêsipun
milane akongkon raja
mêmilih para narpati

lan ingsun anggawa bala
yèn bakala kapondhong dening mami
age sun utusan mantuk
sayêkti gustiningwang
mapag dhewe iya Sang Prabu Sêmakun
para putrane ginawa
kang wus padha madêg aji

marang Ki Apatih Bêstak
angucapa paran ta sri bupati
kang pasthi ing karsanipun
Bêstak mênêng kewala
sira Raja Kuskèhèl angucap rêngu
sakala datan panon rat
mudhun jog saking ing kursi

Ki Patih Bêstak cinandhak
wangkingane tinarik wus katarik
jinunjung ingikal muluk
kadi amutêr gada
samya eram sagung ingkang samya dulu
sawusnya ingikal-ikal
sigra binanting ing siti

Ki Patih Bêstak kantaka
sira Raja Kuskèhèl wangsul malih
maring ênggènira lungguh
wong Mêdayin sadaya
sami kêkês tan wontên sami têtulung
anake Bêstak Baktiyar
tumungkul marêbês mili

Patih Bêstak satanginya
galangsaran durung bisa alinggih
Raja Kuskèhèl umatur
ing Raja Bariakbar
tuwan wastanana kawula pukulun
pun Bêstak ambubrah tata
ya tatane wong aurip

ratune tan arsa ngucap
pêpatihe inggih sayêkti kêni
rêbut saenaking laku
têka butêng kewala
sru ngandika sang prabu ing Ngambarkustup
hèh Kuskèhèl bênêr sira
padha tinuduh ing gusti

sayêkti amrih wangsulan
apan ingsun durung kêna mangsuli
jêr layang mangkono iku
kang duwe awakana
mila sira matura marang sang prabu
yèn uwis pasthining karsa
kono gon ingsun mangsuli

tumungkul Prabu Nusirwan
Patih Bêstak maksih gumuling siti
tan ana kang wani jupuk
dene Sang Raja Akbar
bênêrakên Kuskèhèl pratingkahipun
têgêse Ki Patih Bêstak
makewuh sikara budi

angling Raja Bariakbar
hèh ta paran Sang Prabu Nyakrawati
karsa tuwan kang satuhu
punapa tumut tuwan
pinondhongan dhatêng Sang Prabu Sêmakun
sri bupati ing Gumiwang
Nusirwan nolih ing wuri

marang sagung para nata
ing Mêdayin nauri dènira ngling
mring Sang Prabu Ngambarkustup
punika rama tuwan
ing batose ajrih puniku pukulun
dhatêng Sang Rajèng Gumiwang
nadyan putrane sayêkti

jêr inggih sampun kantênan
kolunipun ingkang rama mêjahi
duk Palulkiyah rumuhun
inggih rama paduka
mèh kacandhak kabêrêg tan wontên purun
sagung prajurit Kuparman
mitambuhi dèn liwati

dupi baris samya mingkar
tinakonan barise sapa iki
akêtêl nora tinêmpuh
ature pan punika
cêlak gène rama tuwan sang aprabu
Prabu Sêmakun miyarsa
yèn gène rama rinèki

sigra anyandhak gandhewa
nyandhak langkap sarwi nrêgakên baris
lingira Prabu Sêmakun
tunjangên goning rama
lah idêkên ilêsên walate ingsun
wong tuwa nora prayoga
patènana aja wigih

ingkang raka kalih pisan
yèn sampuna rikat palajêngnèki
Radèn Irman lawan Urmus
ginacar ing talêmpak
sajatine amopo rama sang prabu
binatin amung paduka
yogya ngêkahana pati

Sang Aprabu Bariakbar
matur marang sang prabu ing Mêdayin
punapi inggih pukulun
kadi turing punggawa
saur pêksi ngandika Prabu Mêdayun
anak prabu sintên wêlas
anak sami ngarah pati

angling Raja Bariakbar
dipun pêsthi kula yêkti ngêkahi
ajura ing Ngambarkustup
môngsa inggih gingganga
nênggih wajib têtulung samaning ratu
nanging dèn sami pasaja
sampun ta kadi pun patih

Bêstak langkung kamandaka
aniwasi kanggea kang para ji
yèn ratu alampah dudu
yêkti yèn ngrusak awak
botên purun anglabuhi lara lampus
hèh Raja Kuskèhèl sira
matura gustinirèki

yèn mêngko wus sida aprang
sun kukuhi Prabu Anyakrawati
ya ingsun sakarêp iku
karsane ratunira
wus muliha nora susah angsul-angsul
Raja Kuskèhèl pamitan
mundur ing ngarsanirèki

Patih Bêstak ginotongan
mring anake Baktiyar gawa mulih
marang ing pakuwonipun
praptane tinangisan
mari dènnya kantaka têtanya wau
kapriye ing panangkilan
dene ngong ginawa mulih

Baktiyar alon turira
botên wontên inggih dados prakawis
sang prabu ing Ngambarkustup
anglêrêsakên duta
mung paduka tinêtêpkên luputipun
Patih Bêstak amiyarsa
nangis sarta lara malih

Baktiyar malih turira
ing ayuda inggih pan sampun pasthi
dadosing pamoponipun
sang aprabu tan arsa
pinondhongan ing putra Prabu Sêmakun
mati uripa kalawan
ing Ngambarkustup Sang Aji

Raja Kuskèhèl punika
pan ingalêm sabab purun ngawaki
ngêpruk wong nêdya bêbingung
ing laku kamandaka
pan paduka dajal lanat setan gundhul
tinêtêpakên tan owah
lamun sêsukêring bumi

Patih Bêstak mêgap-mêgap
adhuh biyung pagene awak mami
têka ngabar nora payu
apa jarajat sirna
kayaparan budinira iki kulup
Baktiyar alon turira
kula nom botên udani

pamuwuse mangap-mangap
yèn krêtaa jagad iki
sira tan dadi manusa
yêkti malaur kang bêcik
ingkang rahayu budi
pasthi sira nora payu
wong nora wani aprang
yèn ora lumaku drêngki
yêkti cupêt kulup sandhang panganira

yèn ratumu atut lawan
Wong Agung Surayèng Bumi
kulup sira dadi apa
môngsa sinisil têrasi
sayêkti sri bupati
wong Arab kang pinilaur
padha prawirèng yuda
salamêt rahayu budi
lamun nora jail pan sira kaponthal

kunêng Kyana Patih Bêstak
kang mêmuruk masiyati
ing putra Radèn Baktiyar
ya ta kawuwusa malih
Raja Kuskèhèl prapti
pakuwon Prabu Sêmakun
wana nagri Bayidan
kumpul lan sagung para ji
abojana lawan kang putra sadaya

Jayusman Samsumurijal
narendra ing Parangakik
munggèng ngarsane kang paman
Ruslani Danurusamsi
Karsinah Sri Bupati
lan Rustamaji nèng ngayun
Prabu Aris Munandar
Sri Naranatèng Betarti
pangeran ing Kelan lan ari kalihnya

Hasim Katamsi kalawan
Rahadèn Ambyah katampi
Sri Narendra Purwakôndha
sira Sang Prabu Pirngadi
Talsiyah Banuarli
tuwin para rajasunu
Kaharkusmèn Yujana
ing Kangkan Radèn Dikwanis
putra Kebar sira Rahadèn Suptandar

ing Turki Samardikaran
Radèn Kiswarin Diswarin
atmaja Iskaliskalan
Radèn Warindiya Bangit
miwah putra Ngabêsi
Radèn Kodrat Samadikun
lan Radèn Umarjaman
Umardani Umarsandi
apadene ratu kang manggalani prang

sadaya kaparèng ngarsa
lan bala ing Parangakik
kulup Kalbujèr Narendra
Kalkiyah Raja Dukyadis
ing Ngusur Sri Bupati
sira Sang Raja Dukyanus
jèjèr dènira lênggah
kang têngên Patih Bunandir
apadene kang para ratu santana

ing Parangakik akathah
nak-sanake ibunèki
manggala Ratu Karsinah
Sang Raja Prêjug lan Srênggi
lawan Sang Rajèng Drênis
Saptiyunasar nèng ngayun
manggala Ratu Kelan
Maliyat Kustur Kubarsi
Wrahat Kustur ipene Pangeran Kelan

tuwin kang ratu santana
kathah nagri Kaelani
arame ing panayuban
larih midêr wanti-wanti
janèwêr lan barduwin
kênit api adas anggur
gumuruh ingkang sênggak
ngiras gunêm ing ajurit
angandika Raja Sêmakun Gumiwang

hèh anak prabu sadaya
yèn eyang dika puniki
upama binêktakêna
lawan botên eca pundi
matur kang putra sami
sumanggèng paman Sang Prabu
Sêmakun malih mojar
yèn agampang wurung jurit
lamun angèl yêkti sida bôndayuda

têgêse angur angèla
pinrih sidaning ajurit
sêmune ciptane samya
anak-anak sadayèki
kêmba wurung ajurit
putu Kodrat Samadikun
puniku karoncalan
lan anak Kaharkusmèni
ing Yujana wong loro sêmune padha

lagya eca angandika
Raja Kuskèhèl duk prapti
manjing jroning pasamuan
katur tingkahe tinuding
miwiti amêkasi
pan sasolahira katur
kalamun kinêkahan
rama paduka sang aji
mêthuk ing prang sira Raja Bariakbar

lajêng tumut abojana
Kuskèhèl lan Bêskul sami
Raja Sêmakun parentah
enjing dèn samêkta sami
kêkirab marêpêki
marang kitha Ngambarkustup
anak Prabu Talsiyah
si anak Mutadarawi
dhinginana ngupaya arêbut papan

kalih umatur sandika
ing dalu datan kawarni
enjing atêngara budhal
sagung kang para narpati
kang sampun andhingini
lan sawadya para ratu
Prabu Pirngadi lawan
ing Talsiyah Banuarli
kadya alun gumulung prajuritira

ing marga datan kawarna
praptèngdesa ing Bidari
bandar agêng pamapagan
bangawan agêng ing kèri
jêmbar rata ing kèri
prayoga papan prang pupuh
akarya pasanggrahan
wau sang narendra kalih
sampun dadya rêspati jêmbar polatan

sêdhêng dohe lan jro kitha
para ratu wuri prapti
balane kadya hèr nawa
gègèr busêkan wong ngili
turôngga akèh prapti
pacalang kadi sêsulung
pratela masanggrahan
wontên dhusun ing Bidari
sampun katur dhatêng Prabu Bariakbar

sampun angundhangi bala
prajurit para narpati
sami samêkta ngayuda
budhal saking kitha mijil
kadi sela blêkithi
prajurit ing Ngambarkustup
praptèng jawi mèt papan
saos pasanggrahan dadi
wus makuwon jawi Raja Bariakbar

kalawan Prabu Nusirwan
nêdya jênêngi ngajurit
wus rakit pakuwon samya
abojana lan prajurit
ing dalu tan kawarni
enjing têngara gumuruh
kêndhang gong asauran
myang têtêg gurnang thongthonggrit
awurahan atata baris samakta

baris Kuparman wus mêdal
mèt papan tata kang baris
balabar kadya wanarga
mungsuh rowang sami mijil
kapang têpung kang baris
prajurit ing Ngambarkustup
Sang Raja Bariakbar
lênggah ing palôngka rukmi
wus ambanjêng prajurit kang para raja

Raja Sêmakun Gumiwang
munggèng padmasana rukmi
sagung para rajaputra
atarap anèng ing kursi
Sang Prabu Parangakik
nèng amparan mantên murub
miwah Natèng Karsinah
munggèng dirgasana rukmi
Sultan Anom Rustamaji nèng dhampar mas

Pangeran Jaswadiputra
nèng wijoan palowani
Kasim Kuwari ajajar
lan ari Kasim Katamsi
sagung kang manggala ji
tuwin para rajasunu
aglar saos ing aprang
wawas-winawas kang baris
ngatag marang prajurit Sang Raja Akbar

mangsah andêling ayuda
jênggarang anitih èsthi
kawot kapraboning aprang
mêlak dipôngga sang aji
prapta nèng papan aglis
sêsumbar anguwuh mungsuh
payo prajurit Arab
papagêna tandang mami
arok bônda rêbut rèh ywa mundur ing prang

__________