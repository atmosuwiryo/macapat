Senapati Ngalaga ningali
têtamanan kaot
bale kancana saka dhomase
bale iku purwane ing nguni
mila nèng jaladri
kalane rinêbut

dening Gathutkaca duk ing nguni
rinêbut palugon
anèng madyantara pangrêbute
bale runtuh tiba satêlênging
jaladri kinardi
kadhaton Ni Kidul

apan murub ujwalaning puri
natare mancorong
pawalikan natar kang ginawe
sinêbaran manik mutyaradi
lan côndra kantèki
marjan krikilipun

pagêr widuri lênglêng ramyaning
kang sasôngka abyor
myang rênggarum ning puri kêbare
alêp ning omah mas lwir murub ing
langit gapuraning
unggyannya Ni Kidul

anêlahi ujwalaning manik
ujwalèng mas amor
gapuranya lêwih gêng inggile
pucak rinênggèng jumantên adi
antên nabrang êning
ujwalane murub

asor sênêning kang sang hyang rawi
kucêm merang tumon
mring sakyèhing ujwalèng manike
mulya kadi raina ywan ratri
ywan raina kadi
tan ana sitangsu

saha pêpêthètan mangubêngi
apan asri tinon
anjrah ingkang puspita sarine
wilaja ruru aglar tulya sri
wit kaywan kinardi
kancana kang luru

arondhon lungsi pradapa asri
sarêng kêmbang awoh
warnaning wiji ika kathahe
kawan dasa warnane tuhu sri
sor kathil rêtnadi
anijèni kayu

kang palinggihan prayangan pêri
warnanya kinaot
sor widadari swarga citrane
ingkang prayangan lêwih kang warni
witning kayu siji
wau palanipun

ana nyadham kamropokan sami
yèn sêpuh ing ngênggon
ana runtuh sah saking uwite
tan warnanên kang runtuh upami
lwir lintang angalih
asri ywan kadulu

upama mêndhung wau kang sari
lwir jaladha tinon
kinubêngan catur bangawane
ingkang rumiyin bangawan warih
puhan kaping kalih
tri bangawan madu

kaping catur sajêngkang banawi
ingkang winiraos
ingkang sami alinggih kalihe
Nyai Kidul lawan Senapati
kalihan alinggih
anèng puranipun

ywan cinôndra warnanira Nyai
Kidul ayu kaot
amindha Ratih swarga citrane
sor Supraba warnane liniring
lwir muksa ing ngaksi
sasolahe ayu

ing rat jagat tan ana tumandhing
kusumaning wadon
lan malih ratu dibya sêktine
panjênêngan nata wanodya jin
akêkitha nênggih
ing sagara kidul

yèn sakwèh lêlêmbut nusa bumi
ngêndi nora rawoh
sakwèh ratu ing lêlêmbut kabèh
padha seba ngawula ing nyai
sabên taun prapti
mring sagara kidul

sami ngaturakên bulubêkti
mring sang prabu wadon
sami wêdi asih pangabdine
Ratu Lodhaya sami anangkil
ratu gunung Mrapi
seba mring Ni Kidul

miwah ratu ing Kare anangkil
myang Waringinuwok
sami seba lan gunung Agunge
ing wukir Palwa Prabu Dalêpih
kang sami anangkil
myang Kuwu Balêdhug

ing Kayulandheyan datan kari
Ngrawalobang caos
ing Karang lawan Panarubane
Kabareyan Pringtutul anangkil
Lawu lawan Pêning
ingkang sami nungkul

punika lêlêmbut nusa Jawi
kang sami asaos
tan wontên purun malanga kabèh
sakyèh lêlêmbut pan wêdi asih
ingkang sami nangkil
dhatêng Nyai Kidul

Senapati cêngêng aningali
ing warna dyah sinom
amicarèng wau ing driyane
tuhu ayune punjul sabumi
ing watara mami
sang rêtnaning arum

kaya nora pasaja sayêkti
lêlewane kang wong
miwah yèn angandika manise
tansah karya sumêlanging ati
asung brôngta kingkin
raga krana kaduk

kusumaningrat tansah liniling
sadanguniranon
èsmu kamanungsan ing driyane
Senapati mulat sang lwir Ratih
solahe rêspati
amanis dinulu

baya sira ratuning swargadi
guruning dyah kaot
asung brôngta wuyung sasolahe
tansah sabil nala Senapati
kagiwang ing ati
dening manisipun

anglir kilat atêmpuh lan thathit
campuh ing pandulon
anara sêdya sang dyah tingale
Senapati mênggah ing jro ngati
emut dede jinis
nanging Nyai Kidul

ananggapi saraosing galih-
ira sang wirangrong
Senapati dinuk ing liringe
lwir madu sêsêmon garit ati
kaya yèn kagimir
Senapati dulu

Nyai Kidul micarèng jro ngati
sun bekane mêngko
dêdimène lali kadhatone
iya raja ing Mataram iki
pinrih dènnya asih
tumêkaa kalbu

mèsêm kusumaningrat pan sarwi
tumungkul siranon
Senapati dinuk ing liringe
ing tingalira sang dyah amanis
ya ta Senapati
Ngalaga lingnyarum

ingsun iki ratu ayu witning
ayun wikan ingong
ing pasareanira yaktine
apa baya warnane mas yayi
matur sang lir Ratih
inggih botên ewuh

kalamun tuwan arsa udani
kawula sumaos
apan darma atêtêngga bae
ênggèn kawula wontên ing ngriki
pan kagêngan aji
ing sayêktosipun

Senapati astane kinanthi
mring jinêm paturon
sapraptane pan sami alinggèh
Senapati lawan sang lir Ratih
kang kaciptèng ati
warnane sang ayu

kang tansah asung sawining liring
amung sang lir sinom
Senapati Ngalaga manahe
suh rêmpu sira nulyangling aris
baya iki yayi
ing pêpindhanipun

kang ingaran kadhaton ing swargi
rakiting paturon
miwah rakiting pêpajangane
apan ingsun têmbe aningali
miwah ingkang mirib
pasreanirèku

tuhu adi tan ana tumandhing
warnaning paturon
têka sêmbada lawan kang duwe
lêwih ayu kang aduwe malih
lêwih wagêd malih
angrakit jinêm rum

miwah sakirnaning jinêm wangi
saèsa kaot
kenyut malat Senapati tyase
aningali paprêmane nyai
yèn mangkene iki
iya raganingsun

kaya nora wande ingsun yayi
kaprêm tingal ingong
aningali manisira anggèr
aras-arasên ngong iki mulih
marang ing Matawis
kacaryan andulu

aningali kadhatonirèki
raose tiningong
ingsun kaya nora bisa mulèh
kacaryan mulat rêngganing puri
cacade sawiji
dening tanpa kakung

yèn akanthia kakung apêkik
raose tiningong
mendah dening awuwuh langêne
dening èstrine ayu wus lêwih
mung kang kari iki
yayi kakungipun

Ki Senapati dèn paleroki
mring sang kadi sinom
Nyai Kidul amanis têmbunge
sakeca jumênêng prabu èstri
kêdhik kang kapikir
tutug among kayun

datan wontên ingkang malang mindi
mring sariraningong
Senapati aris andikane
apênêd kang mawi kakung ugi
sang dyah anauri
widagdya turipun

mindhak pintên kumadamèng laki
apênêd amomong
sarira datan ana katolèh
Senapati ing Ngalaga angling
yèn muliha yayi
mring Mataram ingsun

wus karaos sadurunge yayi
yèn ingsun anglamlong
kasmaran ing sira ingsun anggèr
apa baya sarate wak mami
maria gring kingkin
brôngta mring sirèku

tan ana yogyane kang nambani
lyaa sang lwir sinom
paran baya polah ingsun anggèr
apisaha gusti lan sirèki
pasthi gawe brangti
manise sang ayu

karsaningsun iki karsa mulih
mring Mataram ingong
tulusa aywa malang tumolèh
aywa sumêlang tilar sirèki
kang sun têdha yayi
sihira mas ingsun

têgêse ingsun nêdha jêjampi
mring sira mas ingong
Nyai Kidul matur sah liringe
tan sagêd kula atur jêjampi
ing lara wiyadi
pan dede dhêdhukun

dene api-api sanggup asih
tur nora sayêktos
apan ta ratu agung dhèwèke
kang amêngku ing sanusa Jawi
lah kirang punapi
apan ratu agung

tur Senapati Nglaga Matawis
ngajêngna dyah kaot
ingkang samyayu lêwih warnane
kawula iki kadar punapi
sêdya amba ugi
ngabdi ing wong agung

angawu-awu kawula ugi
supados wak ingong
yèn kanggea ngladosi dhèwèke
apan kamanisên Senapati
mirsa wacananing
Dyah Dèwi Ni Kidul

sang dyah ayu karsa dèn parêki
mring Senapatyanom
kusumayu awingit sêmune
linge manis anglir madu gêndhis
saya ngugêr galih
jênthike Ni Kidul

duk cinêkêl dening Senapati
ya ta sang lwir sinom
tansah angrêpa wau ature
kadar ta iki arsa punapi
têka anggêgampil
nora angon tayuh

astane têka nyêkêl dariji
tan angangge alon
dene têka daya têmên kiye
kula gêlêma dèn rêrusuhi
dika culkên ugi
gusti kae sampun

asta kelor pangeran puniki
ujaring pitudoh
watêke iki gêlis putunge
paran karya têtêmpuhe ugi
yèn putunga gusti
jariji wong agung

dhuh alara pinalindêr iki
jariji tan alon
kaya ingalêm iki polahe
putunga sapa ingkang ngilèni
lêlewane iki
lwir wong wuru gadhung

kaya dudu Dipati Matawis
kaya wong anglamong
Senapati aris andikane
mas ratu têka kadukên tampi
kalèn ngong tingali
matur Nyai Kidul

yèn têmên-têmêna nêningali
saking doh wus katon
dalihane ana pangarahe
iya uga ing watara mami
kayana dipun prih
mèsêm sang tinangguh

Nyai Kidul ature awingit
inggih atur ingong
apan ing mangke durung usume
tuwan andhinginakên ing kapti
andika puniki
apan badhe ratu

ingkang amêngku ing nusa Jawi
tan ana kang monyol
darbe karsa bok inggih dèn rèrèh
sapa duwe sarira puniki
lyana Senapati
kang angrèh maringsun

sampun talah sang prabu apêkik
culna astaningong
punapa tiki salih raose
sang dyah ingaras têka ngladèni
nguculkên tumuli
astane sang ayu

ya ta sinambrama Senapati
mring sang lwiring sinom
saha pracaya ing pasêgahe
kusumadi wus amunggwèng ngarsi
warnane kang kupi
nênggih warna catur

gêdhah seta lawan gêdhah abrit
gêdhah jêne ijo
pan aisi brêm lampu arake
arak anggur lawan arak manis
lwir madumôngsèki
kocap yèn dinulu

pan sadaya mawi sabab sami
punang kupi kaot
apan sakawan ika kathahe
punika katur mring Senapati
raose kang putih
lwir puhan puniku

lêwih saking puhan ing donyèki
raos kang kapindho
lwir madu lêwih madu donyane
kang jêne lêwih sajêng donyèki
kang ijo lwir warih
lêwih ing donyèku

samana Senapati Matawis
nênggih kawiraos
lamine anèng jro samodrane
apan tigang dina tigang wêngi
musawarat nênggih
lawan Nyai Kidul

atunggil sare akaron rêsmi
wus winêjang kang wong
masalah kawruh madêg ratune
ingkang kèdhêp ing manusa êjin
mring prayangan pêri
jangjine atutut

Senapati angandika aris
apracaya ingong
inggih ing sakalangkung agêdhe
maring ingsun balik ingsun yayi
muliha Matawis
kaya prèhe besuk

lamun ingsun nêmua prakawis
tinêkanan ingong
ing bancana sapa kang sun kèngkèn
angaturi marang sira yayi
wong Mataram ugi
tan ana kang wêruh

lan ora tutug tumêkèng ngriki
ngaturi dyah sinom
Nyai Kidul matur smu tangise
dhuh gusti timbalan tuwan benjing
nimbali ing mami
ing pranatanipun

asidhakêp suku tunggal êning
punika tur ingong
tumênga ningalana tawange
dening kawula anulya prapti
lamun wontên kardi
kang gatos ing besuk

pasthi êjin parayangan pêri
sadaya kang rawoh
ambêkta ing sapradandanane
amapag mungsuh tuwan ing benjing
Senapati angling
maring Nyai Kidul

alah uwis kantuna mas yayi
lah ta mulih ingong
mring Mataram apa sajangjine
pasthi sun èstokakên mas yayi
sigra Senapati
anulya tumurun

ya ta sakesahe Senapati
agung awirangrong
Nyai Kidul tambuh ing polahe
asangêt dènnya kandhahan kingkin
mênggah ing jro ngati
gya manjing kadhatun

aniba sare ngapit gêguling
munggwing ing paturon
ya ta amujung kampuh jinggane
sangsaya-saya karasèng ati
waspanya drês mijil
sang ayu tan wêruh

saking tan sagêd ngrêgêp tyasnèki
kampuh têlês ing loh
ingusapan kalawan wènine
saya wuwuh kasmaranirèki
sang amindha Ratih
sira Nyai Kidul

ya ta amikir sajroning ati
sang rêtnadi kaot
paran baya polah ingsun kiye
angandhêg-andhêg ing wong lumaris
dadya lajêng guling
sang amindha juruh

ênêngêna kang andon aguling
kang kocapa Senapati ika
kapirangu ing lampahe
datan pêgat kadulu
ingkang kitha têlêng jaladri
dadya sabiling nala
lampahe andarung
kadi angambah dharatan
ing samodra muncul ing Parangtaritis
sang pandhita kapêdhak

apitêkur susunan ing adi
soring Parangtaritis ing toya
Senapati mangsah age
cundhuk lan sang awiku
sigra nêmbah ngusapi sikil
bukuh palunggwèng ngrêpa
mukanya tumungkul
anrahakên pêjah gêsang
tiningalan dènira Sang Maha Yêkti
aris dènnya ngandika

hèh Ki Senapati ing Matawis
aywa ngandêlakên yèn arosa
têguh sêkti digdayane
tumamèng sagaragung
kadya ngambah dharatan siti
dadya ujub myang riya
kibir wastanipun
tan wênang yèn lampahana
wali mukmin andohakên pangabêkti
pamor gusti kawula

aja kaya sira bumi langit
myang sagara kalawan prawata
bumi iku wahanane
yèn janmaa amuwus
ngandêlakên jêmbaring bumi
kalawan kandêlira
nanging mung puniku
tan ana prayoganing lyan
kadya gunung mung gêdhene lawan inggil
tan darbe pangulatan

lawan sira aja kaya langit
ngandêlakên jêmbar lan awiyat
mung punika digdayane
miwah sagara agung
ngandêlakên jêmbar ngidêri
lawan ajro tan jajag
gurnita kang alun
gêdhene pindha prawata
pan gumuruh swarane agêgilani
mung puniku dayanya

yèn sira yun lulus dadi aji
anganggea sokur lawan rêna
ênêba kêna êninge
pan pasthi dadi ratu
ing Mataram dènira linggih
myang para ratu Jawa
kabèh padha nungkul
aseba maring Mataram
anrahakên bulubêkti sabên warsi
dhatêng Raja Mataram

alah payo mulih mring Matawis
ulun arsa mampir umahira
anulya lumampah age
susunan adi wau
Senapati Ngalaga nênggih
lampahira lwir kilat
sakêdhap wus rawuh
sang maha pandhita mojar
wismanira tan angangge pagêr jawi
kêbo sapi ingumbar

ya ta angandika sunan adi
hèh Ki Senapati ing Ngalaga
sisip sira ing ngasrahe
angkuhira pan dudu
Senapati anèng Matawis
dadi lan riyanira
kabir lawan ngujub
kêbo sapi tanpa kandhang
wahanane sapa wani maring kami
durjana ingkang dhustha

kang angangge ênêb lawan êning
lêlakone sokur lawan rêna
awisma lawan pagêre
kêbo sapi yèn nusul
kêluhane kang dèn cêkêli
yèn mantuk maring wisma
kandhangna dèn kukuh
saloroke pinêthokan
turonana lawange lamun ing wêngi
nuli sira asraha

anganggea andum lan amilih
dèn apatut kalawan agama
kalawan ingdrigamane
ibtipar dipun agung
pakewuhe dipun rundhani
ambabarakên dana
anganggea sukur
karane dipun pracaya
laku linggih solah muna lawan muni
minôngka panêngêran

anganggea sira pagêr jawi
lah atêgên wongira Mataram
sabên-sabên katigane
anyithaka puniku
sabên warsa têka sakêdhik
saolèhe wong dhomas
anganggea sukur
ingarah dadi bacingah
pirabara lumakua aja kibir
bantênên sabên warsa

nulya nyandhak mandhêlêm cinangking
mèsi toya pandhita lumampah
akarya watês dalane
toya mandhêlêm mancur
pan lumampah sang wiku adi
ingiring Senapatya
lah turutên iku
ing benjang karyanên kutha
babadana wong dhomas cacah Matawis
dadi bantalan karsa

datatita lingira ing nguni
kang kocapa Kangjêng Sultan Pajang
ri sêdhêng anèng purane
siniwi lêmahdhuwur
masilar ing kathile manik
abra ujwalanira
alêlamak babut
wau anyêkêl badhama
angapit ing sang nata kalawan bêdhil
sanjata têngên kiwa

mantri Pajang pêpêkan anangkil
sami matur kang wadya sadaya
ulun miyarsa wartane
sutanirasang prabu
Senapati anèng Matawis
yakti balik karsanya
wong dhomas lumaku
anyithak bata kinarya
pêpagêre kutha bacingah apragi
anjrokkên lêlarenya

Sultan Pajang sigra dènnya angling
sutèng ulun Dipati Banawa
kita lumampaha age
kalawan si tumênggung
ing ngamôncanagara iki
lawan Dipati Tuban
ipenira iku
maringa sira Mataram
ucapêna kakangira Senapati
têmêne lawan ora

tri kang duta sigra nêmbah amit
nulya mêsat saking pangayunan
wus budhal sigra lampahe
pun pangalasan sèwu
mantri Pajang kang dadi têlik
mapan iku samitra
nênggih tunggal guru
myang Senapati Ngalaga
tinutakên marang ing Mataram aglis
sigra sira wêwarah

Senapati pan ulun puniki
tinutakên marang pakênira
awêwarah ing wartane
Sultan Pajang anêngguh
dintên benjing duta kang prapti
Pangeran ing Banawa
lawan ki tumênggung
amôncanêgara ika
lawan mantu anênggih Dipati Tubin
tri padha wirotama

Senapati ing Ngalaga aglis
nulya mapag anèng Randhulawang
lawan santanane kabèh
dêdamêl dhomas kumpul
wus arakit têtarub sami
minôngka palêrêban
sama bêkta suguh
gajah jaran pan samêkta
wong Mataram kêrig lampit dhudha santri
ana ing Randhulawang

Adipati Banawa gya prapti
Randhulawang Senapati mapag
katingal tumurun age
adan mangsah acundhuk
Adipati Banawa bakti
ya ta arêrangkulan
adhuh sanak ingsun
kawula puniki kakang
kangên têmên alami datan apanggih
lan karsa jêngandika

Senapati ing Ngalaga angling
ari Adipati ing Banawa
anungganga èsthi age
angandika ing luhur
ing turôngga mapan tan bêcik
nulya sarêng umunggah
ing palana sampun
panakawan Astranaya
wadya Pajang ambocèng nginggiling èsthi
angucap jroning nala

lah manawi wontên karya jurit
inggiling liman ulun sarênga
mati kalawan gustine
têtalinira iku
palanane dipun pêthêti
ing pangote cebolan
iku purwanipun
wadya Mataram yèn seba
pangote cebolan kinandhutan kari
binêktaa sewaka

tarkanira Astranaya iki
karanipun sun pêthêti ika
aling-aling têtaline
arsa mêdal ing pungkur
agampanga pamiyak mami
gèningsun anuduka
sarêng ulun ngamuk
anèng sainggiling liman
jurunira Senapati ing Matawis
pun Malik sarêng nunggang

tarkanira ujare Ki Malik
karan ingwang sarêng nunggang liman
anèng ing gulu ngayune
sarênga ulun ngamuk
pêjah gêsang sarêng lan gusti
madhêp marang palana
angkuse dèn singkur
andulu ing gustinira
Senapati ajajar dènnya alinggih
myang Dipati Banawa

Adipati Banawa sirangling
kakang Senapati ing Ngalaga
kawula ikikinèngkèn
dening sultan tuwanku
jêngandika kapirsa nênggih
dera majêng ngandika
akarsa amungsuh
ing ramanira jêng sultan
inggih nyata punapa datan sayêkti
ulun nêdha jinarwan

Senapati sigra anauri
môngsa-borong kang matur ing sultan
ratu pan têrus tingale
tarkane tyas ing ulun
datan samar paduka aji
saparipolah ingwang
barkate sang prabu
kagêngan dalêm Mataram
datan narka yèn ulun kang andarbèni
mapan kagungan sultan

ulun angaturakên sakèhing
sêsuguhe kang abdi Mataram
jêngandika pan gustine
yèn sawawi pukulun
tumanduka marang Matawis
mapan nagara tuwan
kasukana besuk
ing toya lawan dharatan
ulun saos akarsa andika yayi
tanpa arak waragang

Adipati Banawa sirangling
hèh tumênggung amôncanagara
nyata linyok ing wartane
bakite ingkang matur
marang rama sultan ing nguni
yaktine iki ora
ujare amungsuh
ingsun piandêl ing kakang
ing bêcike suguhe wadya Matawis
dadya cihna amêrta

Adipati Banawa anuli
lampahira prapta ing Mataram
tumama ing kadhatone
nulya rawuh alungguh
pinarêk ing wadya Matawis
andhèr wadya ing Pajang
amrêgil supênuh
amundhut brêm lan waragang
ya ta nuli agêpah dènnya anglarih
galaganjur tinêmbang

adipati ing Tuban sirangling
kakang Senapati ing Ngalaga
ulun miyarsa wartane
jêngandika anêngguh
rêmên kang wong abêksa rangin
punapa kang kinarya
kakang watangipun
lan malihe wong Mataram
yèn alêkas kasukan abêksa lêmbing
punapa kang kinarya

Senapati Ngalaga nauri
abdi dalêm Mataram ambêksa
rangin sondhèr kang ginawe
yèn gêguyon anginum
papah gêdhang kinarya lêmbing
abdi dalêm Mataram
sami tiyang dhusun
kawruhe mung sêkul ulam
papah gêdhang towoke tinigas pancing
buntare sinêmpugan

adipati gumujêng saryangling
botên nusul têtiyang ing Tuban
wong Mataram digdayane
yèn bêbêksan anginum
wong ing Tuban yèn bêksa lêmbing
lêmbing têmên kinarya
gêguyon anginum
tur sami atadhah dhadha
pan agênti ing wong kang lêmbing-linêmbing
wus wantuning wong Tuban

atanapi yèn ambêksa rangin
tumbak têmên kang kinarya watang
ingkang kinarya sodore
abêbaksan anginum
tan prabeda lawan ajurit
yakti tumbak-tinumbak
datan ana kondur
sampun wantune wong Tuban
alah para mangke andika ayoni
wong Tuban ababêksan

Senapati ing Ngalaga angling
têtiyang dalêm Mataram tiwas
sami awidhung tangkêpe
pan dawêg sêsinau
dèrèng wontên angrêspatèni
wantu têtiyang desa
yèn baksa anginum
sami anggagak urahan
mung cangkême gumêdêr bêbêribini
ambêksa tan tiyasa

Adipati Tuban sigra angling
ulun darbe wadyanira Tuban
awagêd abêksa tamèng
pitung nagara punjul
nanging wadyanira ing Tubin
wisaya lan prayoga
tan ana kang mungsuh
wong pitung nagara kalah
dèn wong siji punika ngabên prayogi
ulun dhatêng sumôngga

Senapati ing Ngalaga angling
mandahane wongira Mataram
mulat ing wong baksa tamèng
ingkang wagêd pinunjul
ngalahakên pitung nagari
mandahe wong Mataram
arêmên andulu
satuwuke dèrèng mulat
wong widagda amidhangêt lagi mangkin
dening wong desa mindha

Adipati Tuban sigra angling
hèh wong Tuban sira bêbêksana
sira angagêma tamèng
mupung padha awuru
gêlarira dipun angênting
nulya wadya tumandang
babêksan ing ngayun
towok myang tamèng cinandhak
ngumbulakên ing tawang sigra lêkasi
kêdah tinon ing janma

ramyaningkang ri lagya sêdhênging
abêbaksan gamêlan gurnita
awor lan surak wadyakèh
lwir ombak sagaragung
Radèn Rôngga sutanirèki
Senapati Mataram
putra kang pambayun
ayuswa rowêlas warsa
duk anjawil ngrama kagyat Senapati
sinêntak ingkang putra

adipati ing Tuban sigrangling
kakang Senapati ing Ngalaga
dene asangêt dukane
dènnya dukani sunu
kapirare ingsun wastani
punapa purwanira
dukanira asru
Senapati sigra mojar
pêcil alit pun Rôngga paksa bumakit
kêdah tumut bêbaksan

angladosi wadyanira Tubin
karsanipun pun Rôngga punika
bumakit paksa angêne
dening wong mudha punggung
toging prana tur nora bakit
dadya asung paguywan
mêmirang dinulu
tan layak pukulun mulat
ing tandange pêcil dalêm ing Matawis
awidhung paksa iya

adipati ing Tuban sigrangling
sutèng ulun aywa sira sora
baksaa sun tingalane
wong Tuban pan wus gambuh
nora layak sira kêmbari
lingse gêgina uwa
payo sutaningsun
wong Tuban sira tirua
nanging poma aywa sêdya angladèni
môngsa sira mênanga

pan wis agambuh wong ingsun Tubin
lingse amêmuruk maring sira
aja cacak sira rare
yèn mênanga amungsuh
tingalana tandange ugi
sira èmpêr-èmpêra
payo sutaningsun
kang ngladènana wong Tuban
Radèn Rôngga tumungkul dènnya alinggih
langkung dènnya angrêpa

Dipati Tuban sigra ningali
ing dêdêge Radèn Rôngga ika
Dipati Tuban têmbunge
abêcik tangkêpipun
pan dhuwure yakti apêkik
sutèng ulun punika
wantu taksih timur
hèh wong Tuban iku iya
sutèng ulun aywa ta sira têmêni
rowangên baksa kêmbang

hèh wong Tuban lah poma sirèki
ladènana baksane Ki Rôngga
yèn kênaa sanjatane
ingsun têtêk gulumu
poma aywa ta sira lali
pan iku sutaningwang
kapirare dangu
sun juwing sawalang-walang
kulitira ngong karya tongtonan iki
anèng nagri Mataram

kakang Senapati ing Matawis
putrandika Radèn Rôngga ika
mali-mali ingsun akèn
tan mangkat dening takut
dhatêng tuwan sutanirèki
lah atagên dèn agya
Radèn Rôngga iku
karantên tutuga suka
abêbaksan wayahe wong anom pêkik
kêdah tinon ing janma

Senapati ing Ngalaga angling
sutèng ulun Radèn Rôngga kita
lah tumandanga dèn age
tamèng towok pinundhut
pan gotong pat tamèngirèki
waja ingkang kinarya
kotbuta dinulu
gotong kalih towokira
sarêng katon kagèt Adipati Tubin
satuwuk dèrèng mulat

tan kumêdhèp dènira ningali
padha malongok wadya ing Tuban
padha ngucap jro nalane
nora layak punika
gêgamane manusa iki
tan ana tanah Jawa
kang kadya puniku
anulya sira tumandang
Radèn Rôngga tamèng towok dèn gêgêli
ngumbulakên ngawiyat

towokira mibêr kadya paksi
alap-alap katone saalab
anulya mudhun sirage
pan tinadhahan pupu
myang tinundha sinôngga gigir
murub tumibèng jaja
sanjata pan lêbur
mantri Pajang sami cingak
adipati ing Tuban kucêm ningali
kasoran wadyanira

adipati ing Tuban sigrangling
hèh wong Tuban bêksa têmênana
gêlarira dèn angêntèk
karo pan padha têguh
pan pracaya ulun ningali
karo padha digdaya
pan sarêng anuduk
apan sampun kinêjèpan
dening gustinira dipati ing Tubin
bêksa nêkakkên gêlar

Radèn Rôngga sinuduk tan gingsir
ngiwa nêngên towok tan tumama
lwir lalêr mencok rasane
panudukira luput
duk dinêdêlakên alungit
sasat wayang-wayangan
pan ilapat tuhu
cihnaning kayun lan baka
tumbak kêris têmên-têmên tan nêdhasi
maring janma satata

Radèn Rôngga datan amalêsi
sakeca wau dènnya abêksa
anêlasakên solahe
Dipati Tuban muwus
Radèn Rôngga malêsa aglis
apan padha digdaya
padha têguh-têguh
ing ulun sampun pracaya
pira bêtah sira nora amalêsi
rêmêk wasananira

kinèn malês sapisan ping kalih
tri tan miyang Radèn Rôngga ika
maksih eca baksa tamèng
Dipati Tuban muwus
kakang Senapati Matawis
Radèn Rôngga punika
ulun atag sampun
amalêsa ing wong Tuban
datan arsa yèn botên kita abani
lah ta kènên malêsa

Senapati ing Ngalaga angling
sutèng ulun lah Rôngga malêsa
pan gustinira kang akèn
Radèn Rôngga anuhun
nulya sèlèh sanjata aglis
tumandang karo tangan
pinapag anêmpuh
wong ing Tuban tinanganan
amung pisan mukanya pêcah wor gêtih
kulit katut ing tangan

mantri Pajang gawok aningali
kawilotamane Radèn Rôngga
gègèr lolos mantuk kabèh
prapta ing Pajang sampun
mangsêh cundhuk marang sang aji
manêmbah ring suku sang
mangusapi lêbu
Pangeran Banawa ngrêpa
palungguhe abukuh konjêm ing siti
Risang Sutawijaya

Pangran Banawa matur ngabêkti
sampun kawula dhatêng Mataram
amaspadakkên tingkahe
Senapati puniku
datan wontên tilase balik
malah ulun pinapag
Ngrandhulawang suguh
asêgah dhatêng kawula
sinungga-sungga ulun ingkang abêkti
têlas wadya Mataram

sakathahe dêdamêl Matawis
gajah jaran lawan èstrinira
amêthuk têka rabine
sumôngga karsèng ulun
miwah wana isine ênting
banthèng kidang manjangan
kinarya sêsuguh
yèn ulun kala anendra
para rabi sumandhing ulun ngêpêti
ya ta tut pra kathaya

pun tumênggung amôncanagari
sigra matur dhatêng Sultan Pajang
inggih yaktos pambalike
suta pukulun iku
Senapati Ngalaga nênggih
sagêd akarya gêlar
wong agung asêmu
Adipati Tuban mojar
hèh sang nata yêktos kakang Senapati
ambalik ing sang nata

ing tarkane tyas ulun puniki
kakang Senapati ing Ngalaga
yèn papagêna jurite
dêdamêl Pajang sèwu
pinarênga mara ajurit
pasthi datan anôngga
widagda atêguh
Senapati pan satunggal
digdayane lêwih kang wong sanagari
têpis wiring rat Jawa

Sultan Pajang kampita ing ati
amiyarsa ature punggawa
myang tanaya lan mantune
anarka lamun nêmpuh
ing têmahe prana ing jurit
Sultan Pajang gya mojar
maring ki tumênggung
sira mantriningsun lawas
môngsa sira goroha maring ing kami
sakèhe aturira

Ki Dipati Banawa puniki
mapan wode ing wradayaningwang
iku lanang sajugane
saature ngong gugu
môngsa iki ngrusak ing kami
môngsa iku doraa
pan nagaranipun
dadi ewuh tampaningwang
mapan karo tan ingsun gugu sirèki
pan sun pikir ujarnya

sun tuture kakangirèng nguni
kala bocah dadi panakawan
ingsun raina asare
Senapati atunggu
anèng dagan ingsun aguling
ana karsaning Suksma
ula gêdhe anung
arsa narajang maringwang
Senapati tangginas dènnya nyêkêli
ula pinêdhot pêjah

wis mangkone ingsun acangkrami
marang wana ing rame samana
anggêrit sangsam myang banthèng
Senapati pan milu
ngiring-iring ana ing wuri
mantri Pajang kapisah
kalawan ing ulun
anggiring banthèng anjangan
apan ulun katungkul dening anggêrit
kalawan garwaningwang

wus mangkana ana banthèng kanin
nulya ngamuk tan ana amapag
panggritan tinêmpuh age
Senapati amêthuk
nyêkêl sungu pan siji sisih
rosa ingkang andaka
pokah ingkang sungu
banthèng niba kapisanan
iya iku digdayane Senapati
sêdhênge lagi bocah

mangke malih sangsaya asêkti
pan wis tuwa waspadèng wêweka
widagda ing sasmitane
amikanakên sêmu
apan ulun wikan ing wangsit
sakarsanira mothah
apan ulun ugung
sakèhe ing wartanira
tan sun rungu Senapati sutèng mami
lwir gon ngong yoga brôngta

datatita lingnya nguni
kocapa Tumênggung Mayang
atmajane bagus anom
Radèn Pabelan namanya
dahat tan arsa krama
yayahnya saha pitutur
sangêt pamrêdèng ing suta

pakartine saha nilib
tansah kinèn akramaa
nanging tan arsa ing mangke
ramanya pêgêl ingkang tyas
dènnyagung ambalasar
tan apilih papan iku
tan wruh mantri myang sudagar

yyan ana kasênêng galih
apilih kang nora kêna
saking baguse rahadèn
yayah wus pêgêl ingkang tyas
sêdya pinrih parastra
ring rama ngartikèng kalbu
sira Ki Tumênggung Mayang

sêdya pinanjingke puri
parastraa ring karenah
tan tahan matèni dhewe
dadya ari pamisaya
kalêpatan ing sultan
kênaa ring jangjinipun
kapindho dadyaning cidra

sutanya agya dèn syangi
kang nama Radèn Pabelan
hèh pêcil timbalanage
sutèng ulun Ki Pabelan
dutanira gya kesah
prapta ngarsane kang sunu
sigra ingkang duta mojar

ulun kinèn animbali
ing radèn de rama tuwan
dèn agya ring wawêlinge
Radèn Pabelan busana
saryangling mring sang duta
apa paman wadinipun
ulun ngandikan ing rama

witning kapengin ngong iki
jamak wong asring ngandikan
ayya wèt rama mangkene
tansah kèndêl ngêmu duka
mung mangke ngong ngandikan
baya ta lêjar tyasipun
rama ngong Tumênggung Mayang

anulya radèn glis prapti
ing dalême ramanira
duta umatur sirage
hèh kiyai suta tuwan
wus prapta ing pasowan
Tumênggung Mayang gya muwus
suta ngong kon tumanduka

sigra rahadèn wus kering
prapta ngarsane kang rama
agya ngabêkti rahadèn
ring yayah sigra lingira
payo kita linggiha
Radèn Pabelan wotsantun
tumamèng malunggyèng ngandhap

marma kita suta mami
ngong syèngi mring ngarsaningwang
lah payo sutèngong anggèr
kita milihana kanya
sutaning pra bupatya
myang sudagar ingkang sunu
miwah sambewarèng Pajang

muwah pangulu myang kêtib
êndi nyawa sêsênêngan
agya nuli ngong lamare
ecane mangkya tyas ingwang
putranira gya nêmbah
rikala mangkyamba nuhun
maksih sukarênèng lômba

ri kang yayah sigra angling
ngong taman duga karsanya
rèhnya rêmên nglômba bae
kadya dudu trah satriya
kang kadya kita uga
sok wanodya apinrunggul
tan amawi sêsamanya

nadyan kita rèh anilib
nganggyaa sama-samanya
parastra utama linge
ayya nilib sok kênyaa
ambêbêktèngi yayah
rahadyan nêmbah umatur
rama sintên kang sudia

sutèngsun lah karsa mami
yyan kita kêdêh balasar
yya têgêl ing karsaningong
parastra utamèng ngucap
yèn kêna dadi putra
yya tanggêl ing karsaningsun
Radèn Pabelan tur sêmbah

wruhanira karsa mami
rêtnayu sêkar kadhatyan
iku lêbonana anggèr
ayya tanggung ing rèhira
kongsi kita wanuha
agampang jêjabanipun
sok kênaa si jêronya

watêking suta pawèstri
yakti tan pinrih coraha
yyan wus kaangkêh ring jrone
lah agya kita midhanga
iki kita gawaa
apan dyah sêkar kadhatun
ri sabên dina putusan

pan rêmên saliring sari
sabên dina aputusan
iya mung sêkar rêmêne
kênanga lawan cêpaka
malathi gambir muwah
adhangêna ing dalanggung
galèdhègan kang prayoga

wong sêdya tumbas dèn wèhi
sêkar yakti lintang bungah
lah uwis miyanga age
mupung môngsa ramya pasar
Radèn Pabelan sigra
tumampi caconthong sampun
mèsi sêkar myang sêratnya

apan lininting kang tulis
ngulêsan sêkar kananga
anèng sadalêm caconthong
tan katon yèn binukaa
lamun tan winêdhara
saking writ rèh darbe kayun
rahadyan agya lumampah

galèdhègan sampun prapti
rumakêt ing wiwya kanan
sarya amirong rahadèn
kapargat ana putusan
mijil saking jro pura
dutanira radèn ayu
anama êmban Angsoka

sigra dènnya amarêki
radyan mring êmban Angsoka
kagyat wruh baguse radèn
ni êmban kanyut tyasira
gya têtanya rahadyan
bibi ulun tambung laku
kita mandhêga sakêdhap

ulun atanya sayêkti
kita iki bibi sapa
mring pasar ingkang akongkon
ni êmban aris aturnya
ulun ingkang putusan
sang rêtna sêkar kadhatun
dinuta tumbasa sêkar

kapargata kita bibi
kita dinuta mring pasar
mring dyah dyah sêkar kadhaton
mring pasar atumbas sêkar
bibi yya kita tumbas
sêkar ulun kang jumurung
atur sêkar ing rahadyan

nikèn êmban sukèng galih
ciptaning tyas tan kangelan
ana ri kang asung bae
dadya ngong taman atumbas
si êmban sigra mojar
lah bilih tinanyan ulun
bagus sapa kita nama

Radèn Pabelan sigrangling
manawa rêtnaning pura
atanya ring angganingong
sayêkti ulun sutanya
inggih Tumênggung Mayang
Pabelan ring aran ingsun
ni êmban kagyat miyarsa

ni êmban ngartikèng ati
iki si baya rupanya
kang kalok ingalêm ngakèh
kabèh kang wong dalêm pura
samya kanyut ing warta
mangkya wêruh dhawak ulun
tuhu yyan bagus anawang

radyan wus ingatag mulih
ni êmban mantuk jro pura
angaturakên sêkare
sêmana Radèn Pabelan
apan wus mantuk sira
wus prapta ing dalêmipun
dalême Tumênggung Mayang

lajêng malêbêt sirèki
kyai tumênggung alênggah
mulat ing suta ingawe
tumama suta wotsêkar
kya tumênggung gya mojar
apa lèh karya sutèngsun
rahadèn matur wotsêkar

inggih sampun dèn tampani
mring dutanira ratu mas
awasta sêkar kadhaton
sigra mojar ramanira
yèn tulus katampana
apan luwange srat ingsun
pasthine agya putusan

ana dene iku benjing
yèn rêtnaningrat putusan
gya têmonana dèn age
tur datan lyan kang dinuta
pasthi kang tômpa sêkar
iku besuk kang ingutus
poma nuli lêbonana

yyan kita benjing pêpanggih
kita ajaka sasêtyan
nadyan malang santanane
katona mêthuk ing sira
sok si wus kakênana
mangsah pinrih wirangipun
watêk wong sanak wanodya

sigêgên kang nêdya nilib
ucapên kang anèng pura
rahadyan sêkar kadhaton
putranya Jêng Sultan Pajang
putridinama-dama
dahat endah warnanipun
wus luwih saking diwasa

ri uwus surup hyang rawi
ni êmban pan tinimbalan
sigra dhatêng ing ngarsane
biyang ingsun takon warta
apa sira wus wikan
kêmbang kita bêkta iku
biyang ing jro isi layang

biyang dupi ngong ungkapi
ngong waca unining layang
atingong tambuh rasane
unining layang mangkana
têmbunge angawula
yèn katampèn jêng mas ratu
nuli agea putusan

ri sampun radyan sung warti
mring êmbanira samana
tumulya mujung asare
tambuh surasaning nala
kêna ngasmaratura
asmara kirim kalêbu
kang kabêkta ring ni êmban

wusing asare anglilir
ngandika maring ni êmban
biyang nora mêkas manèh
enjang nulya wêtonana
antêpên ing tyasira
gènnya kintun sêkar tuhu
nulya konên malêbua

ya ta kawarnaa enjing
nikèn êmban sigra mêdal
panggih lan sira rahadèn
nèng galedhegan ngunika
ni êmban sigra mojar
inggih sêrat kita katur
ingkang andika ratu mas

yèn tulus kang kintun tulis
yakti biyang ngong cêcadhang
ingkang sabda gustiningong
saurnya Radèn Pabelan
lah sampun walang driya
lah bibi andika mantuk
mangkya ratri ngong tut wuntat

ni êmban sira gya mulih
warnanên Radèn Pabelan
wus umatur ing ramane
kang nama Tumênggung Mayang
kadya punapèng karsa
rèh ulun wus pasthi sanggup
sanggup ulun gya tut wuntat

kya tumênggung sigra angling
aywa kita matwèng lawang
manawi wruh wong kêmite
karsaningsun lêbunira
marga apagêr bata
gampanga yèn sira mêtu
aywana ri kang wong wikan

putranya ling awotsari
ulun dahat nuhun duka
dening tan kadugi ingong
yèn amargaa punika
yayahira gya mojar
cabar têmên sutèng ulun
kadudu trahe Sêsela

lah payo ngong atêr ugi
môngsa kita ngong tegakna
wus payo sêdhêng wayahe
wus môngsa sirêping janma
payo kita dandana
sigra busana dyan sunu
ki tumênggung ngatêr putra

Radèn Pabelan pan sami
wus angrampit lan kang rama
pagêr bata dalêm gêdhe
Tumênggung Mayang lingira
iki lah apalêna
lamun kita arsa mêtu
yèn kita angusap bata

sutanya winêjang sisip
darapon tan bisa mêdal
ika pamrihe yayahe
sigra pagêr bata ngusap
dera Tumênggung Mayang
gya mêndhak pagêr batagung
sêktine Tumênggung Mayang

lah kita manjinga aglis
ing benjang yèn kita mêdal
usapên kaya mangkene
sigra kang putra jumangkah
malêbêt ing jro pura
kang banon ingusap sampun
wus mulih kadya ing saban

Tumênggung Mayang wus mulih
sampun sakeca manahnya
de suta wus manjing ing jro
kadhaton Radèn Pabelan
ênêngêna ramanya
warnanên sang murtiningrum
kang nama sêkaring pura

kasmaran kadya wong uning
sangête ing brangtanira
tansah rêngêng-rêngêng bae
supe dhahar myang anendra
kang tansah anèng nala
atmajane kya tumênggung
kang karya rêntênging nala

apan wus anèng jro puri
nanging pawongan tan wikan
duk sirêp jalma lêbête
kanglanglang tan kapangguhan
radèn tate andhustha
lan malih wus takdiripun
dadya bêbantên Mataram

Radèn Pabelan rumampid
ing bangsal pasreanira
sang dyah dyan sêkar kadhaton
radèn jumangkung kewala
mrih dyah bok katambêtan
mila ring tyas rangu-rangu
radèn mangsit ing bêbalang

kinarya balang karikil
wangsit pasrean ratu mas
apan kumlèthèk swarane
kagyat ngartika ratu mas
dhasar wus sangêt brôngta
mila ratu mas gya mêtu
umadêg madyaning natar

sigra rahadyan marpêki
saha ngucap ing tyasira
baya iki sêsotyane
gandanya dudu parêkan
radèn sasèndhèn pucang
nanging sang rêtna dèrèng wruh
saking dahat pêtêngira

dahat kewran ing jro ngati
mangkya Rahadyan Pabelan
rèhing dèrèng wruh namane
manawa kagyat anjrita
yèn iki ngong cêkêla
têmah dèrèng ngaras lampus
mangkana ring ciptanira

saputêkirèng jro ati
dupi mirsa swaraning dyah
têka purun ing tyas radèn
sarêng obah gya sinapa
de sang lêsmining pura
sapa baya wonge iku
aris ature rahadyan

ulun pan têtiyang prapti
atmajanipun pun Mayang
lumêbêt marêk nah anggèr
sumêdya ngabdèng kusuma
ratu mas lon ngandika
sarta nyandhak asta gupuh
siludhês kagungan manah

rahadèn aris derangling
tan nêdya purun bandara
saking tinimbalan anggèr
yêkti ajrih acêlaka
apan dede sasama
ywan ingajan yakti purun
nadyan gusti yèn winênang

ratu mas nganthi kang linggih
malêbêt ing pasarean
mênga tumangkêb samire
kang pawongan tan uninga
sampun sirêp sadaya
ratu mas dhatêng kang kayun
pan tan ana tinanaha

yèn siyang anggung aguling
yèn ratri gung pulangraras
kacarita ing lamine
Radèn Pabelan wanuhnya
lan sang rêtna nèng pura
kacatur pan tigang dalu
kang sawanèh tigang dina

ratu mas sêkaring puri
asare pangkwaning priya
ri sampuning akarêsmèn
Radèn Pabelan tinanyan
sinambi gêgujêngan
kakang atêtanya ingsun
pundi marga manjing pura

rahadyan aris nauri
punapa ratu andika
têtakèn ing lêbêt ingong
marginingwang pinariksa
sok sampun wontên wikan
pan botên pinada langkung
watêk ngong yèn darbe karsa

ratu mas sigra dènnyangling
mila ulun atêtanya
manawa cuwa tyas ingong
ênggèn ingsun angawula
kakang dhatêng ing dika
yèn lampahira dinangu
pasthi kawula kang cuwa

panêdha ulun puniki
kakang ing lampah andika
mula tulus sasêdyane
yèn tulus lampah andika
pasthi tulus kawula
ênggèn angèngèr wong bagus
anèng nagara ing Pajang

ratu mas ingêmban aglis
sarya ingaras lathinya
sapa iki kang aduwe
gusti kang bêkti ing priya
sasotyane ing Pajang
kang murbèng jroning kadhatun
gustinipun pun Pabelan

ingaras awanti-wanti
ratu mas ngladosi karsa
watêk dyah nêlas balège
kakung sêmunya ing karsa
lwir ancur munggwèng papan
rakêting dyah lawan kakung
mangkana upamakêna

Radèn Pabelan lingnyaris
maring dyah sasotyèng pura
anggèr mendahane têmbe
upamakêna ngadagang
bathinya putra lanang
kang bagus lir yayahipun
mendah katura jêng sultan

kusumèng pura sirangling
myang sira Radèn Pabelan
kadya punapa wêkase
ing lampah lami nèng pura
daya yèn kajambara
tan kawatir manah ingsun
inggih yèn sampun kajambar

Radèn Pabelan lingnyaris
anggèr radèn kajambara
andhatêngana dukane
gusti môngsa ngong gingsira
nadyan tumêkèng pêjah
atadhah dêdukanipun
ing ramanira jêng sultan

mila kakang sampun lami
wontên sajroning kadhatyan
manawi wontên kang anon
nadyan wontêna uninga
yèn sampun sultan lila
tan kawatir manah ingsun
atut Rahadèn Pabelan

nanging kakangwangên mami
sapêkên ana ing jaba
aja lawas-lawas bae
kakang tan abêtah pisah
kakang lawan andika
sang dyah medyane rinangkul
pan sarwi ingaras-aras

iya ingsun mêdal gusti
anggèr mêngko wayah apa
rahadyan sêkar kadhaton
nauri sarya ingaras
wayahe mangkya kakang
bakda ngisa wayahipun
iya mundura ngong mêdal

sigra mêdal sira Rahadèn Pabelan
sampun amatêg aglis
kang ismu sadaya
kang wong langlang tan wikan
lampahe radyan gya prapti
pinggir sagaran
riwut pêtênging ratri

agya dhatêng pinggir banon agêng radyan
marganira duk manjing
rahadèn saksana
èsmu wuruking rama
gya winatêkakên aglis
banon ingusap
tan kêna obah nênggih

èsmunira ping kalih matêk ping tiga
pamatêkira nênggih
banon tan kênobah
pêgêl tyasira radyan
mangkana ngartikèng ati
radyan angrasa
yèn kalêbèng piranti

yèn angucapa sira Radèn Pabelan
nadyan tumêkèng pati
mangke awak ingwang
aja mati priyôngga
matia kalawan putri
sêkar kadhatyan
nulya wangsul siraglis

duk samana rahadyan sêkaring pura
apan dèrèng aguling
nulya lampahira
radyan prapta ing natar
lajêng malêbêt siraglis
ing pasarean
radyan maksih alinggih

gya sinapa de radèn sêkaringpura
kakang pagene bali
lah wontên punapa
baya wontên wong langlang
Radèn Pabelan nauri
dhuh gustiningwang
tan bêtah pisah gusti

yèn sidaa pasthi pêjah raganingwang
mulane yayi bali
nulya kang pawongan
pan samya amiyarsa
sakyèh pawongan samyangling
bekane ingwang
mirsa kakung swarèki

kakung uga kang kapirsa iki iya
apocapan lan gusti
apêjah ratu mas
bekane acarita
kang sawiji anauri
durung miyarsa
ratu mas caritèki

yèn mangkono bekane lah nyatakêna
swara kapirsa iki
apan sun watara
ngêndi ana carita
kalih dalu ora uwis
lajêng ratu mas
kawan dalu tan mijil

yèn gustimu bekane oliha bedhang
wong patang puluh iki
pasthi pinêjahan
dening Jêng Sultan Pajang
rarêksan kalêbon sandi
yèn tan matura
kayapa dayanèki

payo matur manawa ta kadhiminan
sira mring wong tamtami
ora wande pêjah
sira kalawan ingwang
payo bekane dèn aglis
matur mring sultan
nulya malajêng sami

praptanira ngajêngan para parêkan
sami konjêm ing siti
sarêng aturira
mring Kangjêng Sultan Pajang
ngaturakên pati urip
sultan kawula
tiwas ngrêksa ing gusti

sigra mojar Sultan Pajang ing parêkan
tiwas apa sirèki
ngrêksa gustinira
parêkan matur samya
kawula kalêbon sandi
nênggih kang aran
pun Pabelan sang aji

sarêng mirsa sultan aturing kawula
jaja lir mêtu agni
kumêdut kang lathya
tingal andhik lwir surya
ujwala lir wora-wari
wadananyabang
cihna duka dhatêngi

hèh parêkan timbalana wong tamtama
sakèri kanan aglis
padha kita kona
mawa sapanêkarnya
parêkan lampahe aglis
praptèng pasowan
wong tamtama kapanggih

hèh priyayi tamtama nêdha ngandikan
malêbêt ing jro puri
jajar dèn gawaa
lah anêdha dèn enggal
parêkan lampahnya ngarsi
praptèng ngajêngan
umatur ing narpati

atur uninga sultan lampah kawula
animbali kang abdi
tamtama sadaya
srimanganti wus prapta
sultan ngandika dèn aglis
lah lêbokêna
parêkan glis nimbali

Ki Ngabèi Wiratanu lah ngandikan
kalayan Ki Ngabèi
Surakarti dika
kalih pan sampun prapta
ngajênganira sang aji
sultan ngandika
maring Ki Surakarti

Surakarti hèh Wiratanu ta sira
patènana dèn aglis
kang anèng jro pura
banthèng sungu kancana
kang anyudhang putri mami
pacuwan sira
dèn mati padha mangkin

Surakarti Wiratanu kang dèn bakta
sadasa sisih sami
pan sigra lumampah
kaputrèn wus kinêpang
nulya linêbêtan aglis
mantri satunggal
dalême sang sudèwi

parêkannya ratu mas wus winangsitan
pan samikesah aglis
ratu mas sêmana
kantun arêrangkulan
radèn ayu angapithing
dhatêng kang raka
wus sêdya barêng mati

ki ngabèi ningali kangjêng ratu mas
nulya mundur siraris
sami parêmbagan
hèh kônca kaya ngapa
gènira narajang iki
kangjêng ratu mas
datan bênggang sanyari

Ki Ngabèi Surakarti nulya ngucap
lah mêngko ta dèn ririh
nanging wêkas ingwang
samôngsa ngong watuka
nulya malêbua sami
aja kalaya
kabèh sakônca sami

Ki Ngabèi Surakêrti sigra mangkat
malêbêt sira aglis
aris dènnya ngucap
anak ingsun Pabelan
tingalana ingsun iki
Radèn Pabelan
miyak samirirèki

anak ingsun lamun sira têkèng pêjah
pun paman kang belani
pan ingsun winênang
sarupane jro pura
sultan wus pracayèng mami
wong dosa pêjah
yèn ingsun kang malangi

apan ingsun pinarcayèng kangjêng sultan
jêjaluka sirèki
payo sutaningwang
kang tumênggung pracaya
mapan ingsun wus winêling
mring ramanira
ya polahira iki

Radèn Pabelan dêlalahe yèn pêjah
têka ngandêl sirèki
nulya sira wudhar
sarwi sira angucap
radèn ayu ingsun mijil
lah uculêna
mas ngabèi naguhi

mas ngabèi wus winêkas maring rama
dening tingkah ngong iki
nulya radèn mêdal
miyos ing palataran
sêdyaneradèn ngujungi
dhumatêng sira
Ngabèi Surakêrti

sarêng dhêku kang wingking sira narajang
sarêng pasuduknèki
radèn kaprajaya
datan kongsi sêsambat
kapisanan nuli mati
arang karanjang
kaninira nêmbusi

sampun mati binuwang kali Lawiyan
kang rama tan mirsèki
pan ganti rong dina
tumênggung dènnya mirsa
yèn kang putra sampun mati
pan sinudukan
sampun binuwang kali

sêsampune pêjah Rahadèn Pabelan
anuli dèn timbali
Ki Tumênggung Mayang
dinukan kangjêng sultan
arsa tinundhung tumuli
marang Samarang
ingajap dhandhanggêndhis

dyan punika kang winuwus malih
garwanira Ki Tumênggung Mayang
nênggih punika arine
Senapati punika
pun Tumênggung Mayang pan mantri-
nira sultan ing Pajang
pan olèh bêbêndu
tinundhung marang Samarang
mantri sèwu punika ingkang angiring
mangkat maring Samarang

Tumênggung Mayang wau kang èstri
andutakkên ambêkta nawala
praptèng ing Mataram age
lumêbêt ing kadhatun
mangsah cundhuk lan Senapati
manêmbah ing suku sang
mangusapi lêbu
nuli ngaturakên layang
tinanggapan ing Senapati Matawis
layang nulya winaca

pèngêt kakang Senapati mami
olèh dukanira kangjêng sultan
pan kinesahkên ing mangke
Samarang karsanipun
mantri Pajang ingkang angiring
sèwu gêgamanira
padha sirèng ngêpung
ulun punika yèn kêna
abdèkênasumawita ing Matawis
sampun lyan pangawulan

layang sampun wau sinasuwir
ingkang jaja upama tambaga
apracihna sru dukane
lathinira kumêdut
mukanira lwir wonga-wari
ujwalanya baranang
kotbuta dinulu
Senapati ing Ngalaga
tingalnyandik ujwala apindha api
rêrêp sakwèhing wadya

Senapati ing Ngalaga angling
hèh samitra mantri pamajêgan
sami ngong têdha damêle
mantri kang patang puluh
hèh rêbutên sadulur mami
yayi Tumênggung Mayang
mêtua ing Kêdhu
rêbutên sagon kêpapag
nulya sami sinangonan ingkang mantri
pamajêgan sadaya

jarijinya kinêbakan singsim
myang sêsotya kancana punika
gêbyar-gêbyar ujwalane
sêsotyanya bra murub
muncar warna lwir lintang ngalih
gumêbyar kadya kilat
asri yèn dinulu
asih sêtya ing wanodya
pracinane rêtna widigdèng pawèstri
dunya tinohan pêjah

mantri kawan dasa angabêkti
pan sakèhe panarkane nala
mangkana ing sasmitane
baya mangke anaur
ulun iki inggih ing gusti
tugêle jangganingwang
ulun praptèng lampus
pan panaur ingsun kurang
kêkathahên dananipun gusti mami
saurên de Hyang Suksma

mantri pamajêgan sigra amit
kadya mêsat sarêng nunggang kuda
mantri patang puluh kèhe
anandêrakên mamprung
desa Kêdhu dipun dalani
prapta ing Jatijajar
wong Pajang kapangguh
dèn amuk de wong Mataram
mantri Pajang dêdamêl sèwu angisis
malaywa rêrangkangan

mantri pamajêgan dènnya jurit
ing tandange lir macan ambabal
sarwi angêmbat watange
lumampah rampak ngamuk
maksih manggung luhur turanggi
wadya Pajang kacandhak
tinigas kang gulu
sirah winotkên ing jaran
mantri catur dasa padha kuthah gêtih
padha kadi rinêngga

Ki Tumênggung Mayang pan wus kêni
dening mantrinira pamajêgan
patang puluh wau kèhe
wong Pajang kèhe sèwu
sami mulih sisaning mati
lumaywa asasaran
praptèng ngalun-alun
tumama ing ngabyantara
sigra cundhuk Sultan Pajang nèng jro puri
kampita sira mulat

mantri Pajang matur sarya nangis
pun Tumênggung Mayang pan rinêbat
ing Jatijajar prênahe
wadya sèwu ingamuk
dening duta wadya Matawis
kathahe kawan dasa
kêkapalanipun
ingamuk nginggiling kuda
wadya Pajang tinigas janggane kêni
Tumênggung Mayang kêna

wadya Pajang sakantune mati
pan lumayu sami sowang-sowang
ulun pan tiwas ing gawe
wadya Pajang atakut
datan moga puliha malih
Sultan Pajang ngandika
pan wis nyata iku
Senapati ing Mataram
pambalike dene amurwa ing jurit
lah payo linurugan

wus angrasuk busana ngajurit
dhuwung anyuriga lapis tiga
wau ika rasukane
maliho wus rinasuk
bêbarkatan kang dhingin-dhingin
jimat têtambalangan
tiningalan murub
kaprawiran ing ngayuda
Sultan Pajang angandika dhatêng mantri
payo mangkat ayuda

Sultan Pajang sigra nitih èsthi
pan ingiring dening wadyabala
kêrig mantri santanane
lêlayu umbul-umbul
endhe tamèng kalawan bêdhil
tumbak putih lan binang
trisula lan ganjur
towok kolêm lawan panah
myang suligi punang lêmbing amarapit
lwir kilat abarungan

mantri Pajang abusana asri
abêbadhong têtopong kancana
kêbêk singsim darijine
ajêjamang kêkalung
akulambi sangkêlat abrit
wanèh kulambi bapang
analèn baludru
ana maliho myang sutra
ingkang sorah sari sinongkèt mas adi
akêre gêgênderan

warnanira lwir prawata sari
alêlaku angêbêki papan
Sultan Pajang makuthane
cinawi intên mancur
lwir baskara ujwala ngênting
sang hyang arka kasoran
ing ujwalanipun
kucêm asru lêwih merang
ujwalanya sinama wus ambadhingi
lan sênêning makutha

Sultan Pajang agya sira prapti
pasanggrahane ing Parambanan
anuli baris kubênge
Senapati amêthuk
Randhulawang dènnya abaris
pêpêk saglar sapapan
wong dhomas akumpul
mèh surup sang hyang raditya
Arya Jômba pêpitu mantri Matawis
nabuh bêndhe pun Bicak

Gunungkidul gènipun miyosi
tinumpukan kayu pan jinajar
sapambêdhil lêlongkange
sarêng ingobong murub
bêndhenira pun Bicak muni
angangkang kadi gêlap
ing kasanganipun
swarane lwir anèng tawang
Sultan Pajang amirsa pun Bicak muni
tyas kampita gya mojar

hèh prawata kidul sun tingali
dadi gêni unine Si Bicak
angangkang lêwih swarane
wong Mataram ngong dulu
kadya mêtonana puniki
gurnitanira ika
kadya gunung rubuh
Adipati Tuban mojar
hèh sang nata amêmêdèni wong cili
dening tuwan ngandika

ing tarkane ing ulun puniki
maksih wani yèn adunên aprang
lan kakang Senapatine
wong tamtama puniku
ulun gawok lamun ajurit
pan widêgda arosa
lan atêguh-têguh
anyêkêla kapal kêlar
mêjahana Senapati ing Matawis
wong kawan dasa kêlar

Sultan Pajang angandika aris
sutaningong Adipati Tuban
aja sira wani age
Senapati amungsuh
wruhanira wus têkèng jangji
ngalih cahya nurbuwat
Senapati mêngku
ing tanah Jawa sadaya
pan aseba ing Senapati Matawis
iku ingkang tumômpa

datatita lingira ing nguni
kang kocapa Senapati ika
Ki Juru Martani age
nuli sira amuwus
hèhKi Senapati Matawis
kadipundi rèhira
mapan ora wurung
amêngsah ing Sultan Pajang
pira dohe lêt umpak kari sawêngi
benjang yèn sira aprang

ulun iki lêwih saking isin
anon mukane mantri ing Pajang
yèn nêmpuha ing jurite
dening bapa myang sunu
silih ungkih dening ajurit
Senapati gya mojar
kadyapa puniku
rèhira kang linampahan
ulun iki anut ing karsanirèki
jarwanana rèhira

Kyai Juru Amartani angling
yèn sambada lawan karsanira
uni ika samayane
kalawan Nyai Kidul
uwis sêdhêng mangke tinagih
kalawan kang kayangan
Marapi ing gunung
ing nguni pan asamaya
maring ingsun ing mangke yêkti ngong tagih
mangke pan adhatêngan

Senapati ing Ngalaga angling
nulya angadêg tumêngèng tawang
angèstokakên jangjine
kalawan Nyai Kidul
nulya umyus mêsat ing langit
bayu-bajra narajang
sêmpal kayu êrug
pracandhanya amarapal
prapta udan kumêrug awor lan angin
pratôndha yèn jin prapta

tan antara surak anèng langit
gurnitanya kadi langit rêbah
kadya gunung guntur kabèh
prakatha padha umung
antaraning wukir Marapi
nauri nulya bêngkah
kawah gumaludhug
udan awu ingkang prapta
gumalundhung watu wadhas lan karikil
longsor ladhu lumampah

watu agêng kathah kang winarni
sarêng ladhu anèng kali Umpak
angili ngisor parane
pan sami cêcalathu
hèh wong batur kang gêdhi cili
sira iki ngandikan
amapaga mungsuh
apan ana Parambanan
Sultan Pajang yeka mungsuhira jurit
sawêngi kalahêna

Sultan Pajang miwah ingkang mantri
kagegeran dening ladhu minggah
narajang pasanggrahane
bala Pajang lumayu
sowang-sowang arêbut urip
anarka yèn kiyamat
dene watu nêmpuh
pasanggrahan pan dharatan
nora layak watu ladhu angunggahi
padha bisa angucap

Sultan Pajang balane angisis
apan sirna saha sanjatanya
binongkok binêkta mulèh
Sultan Pajang glis mundur
ing Gilingan dènnya miranti
laju maring Tambayat
karsane angujung
kunci sinorog tan kêna
Sultan Pajang angujung saking ing jawi
sawusira gya mojar

hèh sang kunci apa ta karaning
lawang gêdhong sinorog tan kêna
pun kunci alon ature
pan jênêngira prabu
tan winênang dening Hyang Widi
tinampik jênêng tuwan
dening kang tinunggu
wong mati parêk ing Suksma
cahyanira nur ing rat pan wus angalih
anèng Raja Mataram

Sultan Pajang sandeya ing mati
amiyarsa tuture wong tuwa
anulya sira asare
ana ing bale kêncur
salawase dènnya aguling
dèrèng kadi punika
kanikmatanipun
nuli wungu dènnya nendra
adan mundur Sultan Pajang nitih èsthi
lumampah tibèng dalan

nulya sultan tandhu dèn titihi
lajêng gêrah sarira sadaya
dadya arêmbên lampahe
Senapati angrungu
lamun sultan gêrah ing margi
Senapati anabrang
kali Umpak laju
ambêkta wong kawan dasa
kêkapalan narka ngatêrkên sang aji
bubar baris Mataram

wadya Pajang miwah ingkang mantri
padha kagèt dènira umulat
Senapati nusul age
untap-untapan sampun
para putra matur sang aji
Senapati Mataram
katingal anusul
ambêkta wong kawan dasa
watawise yèn sawawi lan sang aji
pinapag winangsulan

Senapati wadyabala kêdhik
apan sora ulun apêranga
dening wadya ulun akèh
Sultan Pajang amuwus
sutèng ulun kabèh sirèki
aja sira anarka
sora padha mungsuh
Senapati ing Ngalaga
kakangira gêgêntiningsun yèn mati
sanak tuwa sinêmbah

kakangira Senapati iki
ngatêrakên ing ulun punika
dening asangêt marmane
apan wruh gêrah ingsun
pratandhane lêwih gumati
adarbe wong atuwa
abêkti maringsun
ing benjang sapungkur ingwang
ingsun lalis dèn atut sira ing benjing
kalawan kakangira

yèn sira atut lan Senapati
ingsun lina jênêngira nata
Senapati kang agawe
pan iku gêntiningsun
kakangira Ki Senapati
lamun sira sawala
mring gêgêntiningsun
yakti tan jumênêng nata
yèn sun lalis sanak tuwa angamini
ilang jênêng kawuryan

Adipati Banawa tan angling
amiyarsa tuture kang rama
miwah têka santanane
umung anèng dêlanggung
pan sinêlêk lakuniraglis
prapta nagarèng Pajang
tumamèng kadhatun
Senapati ing Ngalaga
pamondhokan desa Mayang iku nênggih
lawan sabaturira

Sultan Pajang amiyarsa mangkin
yèn kang putra mondhok desa Mayang
nulya aputusan age
duta prapta umatur
Senapati kita dèn sèngi
dera manira Sultan
tumamèng kadhatun
Senapati sigra mojar
hèh sang duta matura maring sang aji
amit ulun katuran

amit mangkin nanging boya mulih
ulun iki nganti karsaning Hyang
aturêna dipun age
dutanira pan wangsul
mring jro puri cundhuk sang aji
matur mring Sultan Pajang
Senapati nêkung
maladi samadiningrat
desa Mayang wayah têngah dalu mangkin
pun juru taman prapta

amêng-amêngane Senapati
gêdhenira pan sagunung anak
mêndhêg ngalosod ngarsane
pan juru taman matur
Senapati tuwanku singgih
manawi darbe karsa
angrabasèng prabu
ing Pajang ulun lumampah
wêjah gêsang pan ulun ingkang nglêboni
tuwan kantun awirya

Senapati ing Ngalaga angling
juru taman ulun atarima
ing pracayanira age
ulun tan darbe kayun
ing sakarsanira umiring
juru taman anêmbah
anulyatumanduk
malêbêt maring kadhatyan
Sultan Pajang kapanggih gêrah alinggih
binithi jajanira

Sultan Pajang kantaka gumuling
tinangisan dening para graha
tanapi putrane kabèh
aramya gumarunggung
sarêng enjing sultan anglilir
saya sangêt kang gêrah
Senapati iku
sakathahe wong Mataram
pinundhutan padha atuku salasih
tinumpuk lawang kulwan

Senapati Ngalaga siniwi
kacarita ana desa Mayang
tigang dalu tri dinane
nulya mulih pan sampun
mring Mataram kocap ing wuri
Pangeran ing Banawa
sigra dènnya matur
hèh rama putra paduka
Senapati wong Mataram dèn pundhuti
salasih sami tumbas

apikulan agotongan sami
amêmondhong dèn tumpuk sadaya
ing lawang sakèthèng kilèn
Sultan Pajang amuwus
kakangira Ki Senapati
sangêt gumatinira
darbe rama mringsun
pratandhane sih-sinihan
pan waspada sutèng ulun Senapati
yèn ulun mèh palastra

tan antara sultan angêmasi
para putra nungkuli sadaya
tanapi para garwane
miwah mantri tumênggung
pêcatôndha lan angabèi
rôngga lan pandêlêgan
kandhuruhanipun
wadu aji para dêmang
lawan malih rabine padha anangis
gurnita lwir ampuhan

Adipati Banawa sigrangling
hèh sakèhe para mantri Pajang
ingsun anjaluk rêmbuge
ulun kinèn apatut
wawêkase swarga sang aji
Senapati Ngalaga
putra kang asêpuh
kang rama apan wis tilar
prayogane Senapati sun aturi
pinajar sultan seda

sajan gêlêm tan gêlêma mangkin
apan iku sanak ingsun tuwa
pan ramaji gêgêntine
dununge sêmbah ingsun
mantri Pajang kabèh umiring
dutaniraglis mangkat
ing Mataram rawuh
tumama maring kadhatyan
wus kapangguh anêmbah ing Senapati
duta atur uninga

rama paduka kangjêng sang aji
Sultan Pajang ing mangkya wus seda
ulun punika kinèngkèn
dening rayi pukulun
Adipati Banawa nênggih
jêngandika katuran
mring Pajang puniku
inganti aniramana
ing layone ramaji sultan anênggih
maksiha gilang-gilang

Senapati sigra dènnya nitih
kudanira anandêr anyongklang
nulya rawuh Pajang age
tumama ing kadhatun
Senapati nangis ing ati
anuli sinungkêman
padane sang prabu
tan beda kala agêsang
ing bêktine Senapati ing Matawis
dhatêng Sultan ing Pajang

kayang nulya siniraman sami
wus kinèn nêmbahyangakên pisan
sampunnya binêkta age
pinêtêk sirèng Butuh
nulya sami maca talêkim
andonga sampun tamat
nulya sami mantuk
wus rawuh nagari Pajang
sampun pêpak sagunging pandhita aji
muwah putra sadaya

Susunan Kudus sigra dènnyangling
hèh sakèhe para mantri Pajang
putra sapa prayogane
ingkang gumanti ratu
kang jumênêng Pajang nagari
mantri Pajang sadaya
ri saksana matur
yèn sawawi lawan tuwan
Adipati Banawa yogya gêntèni
putra jalu sajuga

Susuhunan ing Kudus nulyangling
tan sambada lawan karsaningwang
Adipati Banawane
pan iku kawon sêpuh
lan Dipati Dêmak puniki
apan iku kang tuwa
jumênênga ratu
iya èstri ingkang putra
Sultan Pajang kang lanang putranirèki
adipati ing Dêmak

nadyan mantu yogya dadi aji
dening wadon lawan lanang ika
karo têrah kusumane
Dipati Bênawèku
sampun winarisan nagari
iya nagari Jipang
wasiyat kang lampus
yogya miyanga ing Jipang
awismaa mapan jumênênga aji
ing Jipang asebaa

Senapati mangkya turun angling
gya sinaru Kyai Juru mojar
aja sira cawe-cawe
Senapati gya mundur
Kyai Juru amêmarahi
Senapati Ngalaga
aja turun wuwus
karêpe wong asêsanak
silih ungkih padudon rêbat nagari
dadia papêrangan

lêhêng sira mêmulea dikir
lan sidhêkah angalab sêsawab
ing lêluhur para kabèh
ing Mataram pan agung
atanapi bêras lan pari
banthèng kidang manjangan
ing Mataram agung
amaggunga akasukan
ing Mataram wismanira pan abêcik
aja narka ing Pajang

Senapati ing Ngalaga mulih
ing Mataram lami tan kawarna
ing Pajang kocapa malèh
Dipati Dêmak mantu
kang gêntosi jumênêng aji
Dipati ing Banawa
wisma Jipang tulus
pandumira mantri Pajang
pinratiga rong duman pinundhut mangkin
maksih ingkang saduman

kang rong duman pinaringkên sami
mring mantri Dêmak wadyanya lawas
sami jinunjung linggihe
ana jênêng tumênggung
pêcatôndha lawan ngabèi
pandêlêgan lan rôngga
kandhuruhan iku
tôndha mantri lawan dêmang
mantri Dêmak sadaya jinunjung linggih
awisma anèng Pajang

mantri Pajang akèh rusak ati
dèn êlongi gêgadhuhanira
padha ala pangucape
anaa mungsuh rawuh
dèn rasakna ing Pajang iki
katuwone wak ingwang
tininggal ing ratu
kaliwat dening alara
kwèh durjana ing Pajang bêngi kwèh maling
yèn rina wong bêbegal

mantri Pajang kabèh padha mar ing
manahira pan rusak sadaya
maring ratune kang mangke
apan têlênging kayun
Senapati Ngalaga ugi
mantri Pajang kang lawas
pangalasan sèwu
utusan maring Mataram
lampahnyage asêsandêran wus prapti
nagara ing Mataram

duta mangsah tumama ing puri
kapangguh Senapati Ngalaga
duta marêk nêmbah age
palungguhe abukuh
sigra matur mring Senapati
ulun mapan kang duta
pangalasan sèwu
atur uninga paduka
rayi tuwan Dipati Dêmak ing mangkin
anitihi byantara

mantri Pajang padha yun ambalik
datan eca gènipun ngawula
dhatêng ratune kang mangke
gêgadhuhan pinundhut
mantri Pajang sadaya sami
kang rong duman dalêman
sadaya kang kantun
marmine giwang kang manah
Pajang rusak yèn dalu garigis maling
rintên arêbat sawah

lan manawi pukulun puniki
darbe karsa angrabasèng Pajang
mapan dawêg mupung mangke
ing paos arubiru
datan wontên têlênging ati
wadya Pajang sadaya
pan namung pukulun
samôngsa tuwan mijila
jawi kitha mantri ing Pajang ambalik
umiring ing paduka

Senapati ing Ngalaga angling
hèh sang duta matura samitra
pangalasan sèwu mangke
atarima ing ulun
ing pracayanira puniki
ulun dèrèng anarka
lêwih takdiripun
angrabasèng maring Pajang
pirabara donganing wong sanagari
rusake ari Dêmak

lamun ingsun kinon ing Hyang Widi
apan gampang lawan karsaning Hyang
Dipati Dêmak rusake
yèn kinarsakkên iku
dening Suksma jumênêng aji
ari Dipati Dêmak
mapan ora ewuh
tan kêna sêdya ngrusaka
dening janma nugraha lara lan pati
pasthi darbening Suksma

wontên ta ingkang winuwus malih
kang kocapa Pangeran Banawa
kang anèng Jipang kithane
dibya glana tyasipun
duk angungkung napsu tan gingsir
lumampah kasutapan
lali pangan turu
nalika ayun aboga
lamun ana sisan kawula binukti
tibèng lêmah dhinahar

prapta dènira samadi êning
anaritis unggyanira nendra
datan kauban wangone
wayah ing têngah dalu
ana swara kapirsa nênggih
datan ana rumêksa
wêgilên puniku
pan dadi sarananira
kakangira Senapati ing Matawis
tan ana sarana lyan

sarêng ilang swara nulya tangi
Adipati Banawa gya mojar
duta sira pan sun kèngkèn
wêgilên saranèku
Senapati anèng Matawis
aturana dènira
duta gya tumanduk
anulya praptèng Mataram
dyan tumama ing abyantara kapanggih
Senapati Ngaloga

duta Jipang nêmbah matur aris
gusti lampahing ulun punika
adhapur ulun kinèngkèn
dening rayi pukulun
Adipati Banawa nênggih
jêng paduka ngaturan
ing Pajang anêngguh
tuwanku sutaning sultan
alinggiha ing Pajang jumênêng aji
punika ingkang karsa

Kyai Agêng Senapati angling
hèh sang duta lah sira matura
maring ariningsun age
apan ingsun tan waruh
sakarsane rêbat nagari
kalawan kakangira
mapan wangênipun
ulun iki winarisan
ing Mataram de rama sultan ing nguni
ingsun têtêpa uga

ri sang duta sigra nêmbah amit
sêsandêran mulih maring Jipang
wus rawuh ing kadhatone
cundhuk lan gustinipun
duta matur wêkase uni
Senapati punika
mapan wis tinutur
Pangeran Banawa mojar
hèh sang duta balia sirèng Matawis
ing Pajang aturêna

duta mêsat lampahe lêstari
ya ta wangsul dhatêng ing Mataram
tumama ing kadhatone
Senapati kapangguh
ri sang duta manêmbah angling
gusti amba punika
pan kinèn awangsul
dening ta rayi paduka
apan tuwan amêksa dipun aturi
dening ta rayi tuwan

Adipati Banawa anênggih
ingkang karsa ing Pajang punika
datan suka ing manahe
kang raka madêg ratu
pan kawêling sultan ing nguni
adipati ing Dêmak
umadêga ratu
lamun andika tan karsa
jênêngakên rayi ta madêg narpati
lêhêng rêke pêjaha

