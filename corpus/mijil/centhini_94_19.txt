pra ngawirya karênan miarsi 
raosing wiraos
pancèning janma dèn ucapake
tuwin sato pêksi salir kèksi
sêdaya kayêkti
wuryaning pamuwus

Ki Kulawirya amuwus aris
mêkatên liring wong
dene tètès tan wontên gethange
kadipundi lajêngipun malih
Ki Wargasastrèki
alon dènya muwus

janma pawong mitra aywa kadi
singa lan wanandon
samya rêksa-rinêksa dangune
lama-lama bêbangkelan kapti
samya bosênèki
sima wuwusipun

alas yèn ta tan anaa mami
dadi apa mêngko
tan urung yèn linêbur grumbule
andang ngrêsula kanggonan kami
sang wana dènya ngling
si sima puniku

yèn ta aja sun aling-alingi 
katonton dening wong
mangsa wurunga rinusak mangke
sang singa gya tinggal sêsanèki
wana kang pêtêng writ
mring bêbanar laku

anulya rinujag dening jalmi
sang singa matyènggon
sapêjahe kang singa alase
binabadan dening manusèki
wrêksa sima ênting
tinugar tinunu

dadya rusak sêkarone sami
lirnya kudon-kudon
alaning wong bangkelan karone
ingagêsang kêdah andarbèni
sraya kang utami
pawong mitra tuhu

ingkang katon kaluwihanèki
kang tanggon katêmpoh
atirua duk sang naga gêdhe
binuru mring sang garudha pêksi
naga pinalêcit
dumadak katêmu

lan bêthara Sramba lingira ris 
èh naga sirèko
kapiandhêm lumayu marang ke
matur kularsa minangsa dening
sang akaga pati
marmamba pukulun

ulun lumajêng langkung dahat jrih
mring garudha anon
Sang Bêthara Sramba lon dêlinge
sirèku ta paran arsa urip
ingsun kang nulung sih
sang naga umatur

inggih amba minta tulung amrih
gêsang karahayon
ngling Bêthara Sramba lah sira ge
kumalungèng jangga ulun iki
naga gya mulêt ing
tênggêgning dewa wus

gya prapta sang garudha anon mring
sang anaga manggon
nèng angganing sang witnya dewangrèh
garudha nir krodhanira mèksi
arsa mangênjali
myat ring naga granggu

yun tan nêmbah jrih ing bêthara di
ila-ila ring sot
kewala nêmbah sing luhur bae
ri wusnya nêmbah sang kaga pati
mêsat sing ngarsaning
dewa kang palungguh

kang punika palupining janmi 
srayotamèng tanggon
Jèngrêsmi mèsêm sasmitèng rine
miwah marang kang paman sarya ngling
jawènipun ugi
ngagêsang puniku

wus cinupan ing sastra ngingkêti
pênêd lawan awon
tan bodho pra jana pênganggite
tan pai lan ngalim kang musanip
anêgêsi dalil
kadis minulya nung

kang paman ngling kojahe kiai
Wargasastra mencok
mungguh lakwèng kauripan kie
wus ginaris bênêr lawan sisip
ondhe malimpingi
janma di lan kumprung

kadipundi malih kakang kyai
bab kang winiraos
kae Wargasastra lon wuwuse
inggih wontên malih ondhenèki
kang kocap ing jilid
Jawi jarwanipun

tingkahing anak yogya manuti 
wong tuane karo
lir ta bulus yèn ngêndhog mangsane
pinêndhêm tinilar aprandening
yèn wus nêtês sami
tiru ingkang sêpuh

rupanira sadoyananèki
tiru bapa êmbok
sêsamine ulam pêksi kabèh
samya tiru wong tuanirèki
sêparibawèki
sêdaya kadyèku

yèn manusa pan datan kadyèki
inganakên wong ro
dinulang ing krama sêprandene
yèn wus tua tinggal solahbawi
awiji pribadi
arang ingkang tiru

anaking durjana kadhang dadi
pêndhita kinaot
kadhang anaking pêndhita gêdhe
dadya durjana julig ajuti
dene ta tan kadi
wong atuanipun

kang pêndhita aywa sah sêmadi
lawan dèn akukoh
tapa bratanira kang pakolèh
mulyakên ing nêgara sèstuning
tuhu pêndhita di
manuh ing sastra gung

sawêlinging sastra dèn kukuhi 
budi karahayon
mungguh wong agung kautamane
ri kang arta busana lan rukmi
pèni-pèni tuwin
sêkul ulamipun

yogya dinanakna maring dasih
palanya pyuh kepon
angandhêmi ing sêparentahe
rumêksèng praja kukuh ngêkêti
têkèng tipis iring
mashur dana luhung

mungguh wanudya kêlamun laki
palanya antuk don
anak lanang kang kêndêl wruh ingrèh
aywa kadya singa asisiwi
namung nyêpisani
mungguh busana nung

kang linuwihakên ing janma di
apan amung dodot
lamun pangan kang linuwihake
ing brêmana pan puhaning sapi
tan amangan daging
alit milanipun

sapi kang pinangan puhanèki 
pan ingakên êmbok
mungguh sujana ingkang pinilèh
saringaning sabda kang linuwih-
akên mungguh èstri
gêmuhing pêmbayun

yèn ing sastra kang minangka titih
tan lyan kang kinaot
wrêdining sang pêndhita wulange
krana sang pêndhita pakartèki
ingkang dèn guyoni
anggulang sastra gung

pituduhing sastra kang ginati
pan menggal linakon
yèn mungguh ing arta utamine
arta saking kaskaya pribadi
madyaning artèki
saking yayahipun

nisthaning arta yèn saking bibi
nistha-nisthaning sor
arta saking anak myang rabine
gêgawaning maratuanèki
tamaning utami
yèn angsal arta gung

jêjarahan saking mênang jurit
mrêp ripu amboyong
kasêbut digdaya misuwure
yèn mangun prang ngangge pat prêkawis
kang upaya sandi
maring madyanipun

dhêndha pariksa apura tuwin 
dana utamèng don
pangadêging prang lawan danane
yèn wus kêna ing upaya sandi
kèngsêr mungsuhnèki
suraning balambyuk

tingkah ing prang ngatingalkên dening
wêwêdining mungsoh
tan kenging katon jrihira dhewe
kawruhan ing mungsuh myang wadyèki
têmah angêkêsi
mring roang kang purun

acawisa barang ingkang dadi
nangèkên roang wong
mamrih galak mring mungsuh pamrêpe
ywa nênantang mêmanas ing jurit
kang prayitnèng wèsthi
amawas ing mungsuh

anganggea mamedaning agni
sing kêparag gosong
mungguh pawong sanak mimitrane
kang linêwihakên ujar manis
andèh rumakêt sih
tan sêlayèng kahyun

yèn ing satru tan ana ngluwihi 
rêgêding tyas ing wong
ingkang dadya satruning uripe
yèn ing sêktining sêjagad iki
datan angluwihi
pra jawata luhung

yèn ing pêksi kang linêwih bêcik
namung pêksi beyo
bisa ngucap tur bagus rupane
munggyèstri kang linuwihkên sami
kang bêcik warnèki
kêpati brata yu

yèn lakine mati malu mati
pan asuduk laboh
myang kukuwu anèng pasetrane
praptèng pati datan arsa laki
sasat milu mati
sumuku tyas tuhu

punika kang ingaranan èstri
kêpati bratandon
sêdya anut praptèng dêlahane
wus trêtangtu kang para prayogi
ngukuhi sojaring
sastra tyas kang luhur

angungkuli sêkathahing janmi
kang tanpa sastra wong
marmane ta mêngkana sakèhe
sêsiningrat kawistara dening
sastra amalêri
gurisaning tuwuh

Jayèngrêsmi Jayèngraga 
kêpapaèsan tyasira
tan ana nginang samêndhang
wuwuse Ki Wargasastra
Jèngrêsmi ngling mring rinira
wus tan kêna ingundhakan
murading panitisastra
matur inggih kasinggihan

Ki Kulawirya lon mojar
turira mring Wargasastra
kadipundi wau kakang
kang mawi dunya punika
nistha madya lan utama
nistha saking anak garwa
madya pawèhing sudarma
mênggah donya saking randha

punapi gih kalêbêta
dunya mênang prang jarahan
Ki Wargasastra ris nabda
kadipunêndi witira
Ki Kulawirya asojar
inggih duk anèng ing mêrga
kula kabegal ing randha
rong dalu nèng pasipêngan

randha pradhah sugih dunya
kêlangkung kula ingêma-
êma ing randha punika
akathah pêwèwèhira
pêrabot kêlawan arta
wawratipun dede kadang
awèwèh tan eman-eman
yèn ta lamun tinêksira

pan pêngaos satus malah 
malah kêpara langkunga
mèsêm ngling Ki Wargasastra
wus uning lèlèjêmira
punika kang dika pajar
tan pati mungguh dinawa
sumangga rinaos ing tyas
namung ta sakêdhik wênang

tulak kalurating paran
dede pangkating utama
kang putra mèsêm kalihnya
Nuripin watuk kinarya
anolih Ki Kulawirya
ngling mèsêm mulêlêng mojar
iki bawane apa
jêg watuk anyar-anyaran

Nuripin watir tyasira
kumrengkang mêdal ing jaba
gumuyu sêdayanira
samya manggut paliringan
ki wuragil malih nabda
dhuh kakang Ki Wargasastra
dospundi lajênge kakang
wirayat panitisastra

kang tinanyan ris ngandika 
mawanti wêlinging sastra
angeman janma taruna
kang bagus-bagus rupanya
owêl yèn tan wruh ing sastra
lire tan bisa mêmaca
nadyan bagusa warnanya
kathaha garwa artanya

sarojaa kulawangsa
nadyan wasis ing gamêlan
janma kang mêngkana ika
surêm tan ana cahyanya
akucêm nèng pêsamoan
lir kêmbang têpus mêrbabang
nanging sêpi tanpa ganda
kadi ta kang janmotama

kang dadya panêngranira
ing sêmu lantaping basa
alêping pasêmunira
sayêkti pênêd punika
kadya ta janma micara
ngaku krêp mangan sêdina
tandha yèn lêmu badanya
yèn kuru sayêkti dora

panêngraning sang pêndhita
tandha nèng pangabêktinya
panggah ing sêmbah maring Hyang
lamun yèn mungguh kêlabang
wisane nèng sirahira
pan kenging lamun tinawa
kalajêngking wisanira
nèng buntut kenging ngulapan

wisaning sarpa siungnya 
ilang kêlawan tinawa
kang sami mandi-mandika
karuhan prênahing wisa
pan amung tiang durjana
tan karuhan gyaning wisa
kêbêk sranduning badanya
tur datan kêna tinawa

pan uwus pêngawak wisa
mungguh kasêktin winarna
sêktining rare yèn pêpak
yayah rena kulawarga
raryanggung ngadi-adinya
nangis tinulung ngarihan
rinêksa ingêma-êma
sinungan sapênjaluknya

sêktining ulam loh yèn ta
ajêmbar jro toyanira
sêktining pêksi yèn pêpak
êlare kuat ngêlawat
sêktining ratu kêlawan
pêpak wadyabalanira
anjênêngkên mantri mukya
sèstuning narendra dibya

sang sujana aja mangan 
wolung prêkara lirira
têkèk bunglon kodhok ula
ulêr lalêr wraha sona
dadya nglarani sarira
ywa maido ring pêndhita
dumadakan nêmu papa
aywa maido ring sastra

dumadak manggih cintraka
ywa maido ring gurunta
dumadak cêpak patinya
lir panjang putra tumiba
ring sela rêngkulu ambyar
datan kenging pinuliha
mêkatên mungguh pêndhita
tinggal rahayuning dina

pot bêktinira ing Suksma
yêkti pêcat daulatnya
têmahan cêla cilaka
sang ratu yèn tan pariksa
myang nir palamartanira
yêkti katilar ing bala
lir têgal tana sukêtnya
tan kambah ing sato kewan

bêngawan kanglamun asat
tan sinabèng pêksi rawa
wong kang sugih arta garwa
lamun mati tan ginawa
kantun nèng wisma udrasa
atiti waha têgêsnya
lir milu mati sêkala
dene dahat prihatinya

wus mêngkana arta garwa 
akathah ing paranira
kalingane ingagêsang
ywa tungkul ulah susila
aniti krama ing titah
arta mrih dadya sêrana
wêragading karaharjan
sêlamêt dunya dêlahan

ing anom wêkasan tua
urip awêkasan pêjah
kang tuwuh mungguh ing janma
kang abagus warnanira
sarta prayogi kulanya
pinilih marang narendra
utami ingkang susastra
ing prasêmon tan katiwang

lawan kang para sujana
limpad sawêrdining sastra
ngrêsêpi tyas sang siniwa
bisa mung kêrsa mrayoga
pariksaning ratu tama
marang wadya tantranira
patang prêkara lirira
dhihin trap susilanira

ping ro ing kagunanira 
kaping tri pakaryanira
kaping catur kêwanènya
yèn mungguhing rukmi mangka
tri pariksa pan dinadar
ping ro ingobong dahana
ping tri tinugêl pinacal
sandining ratu yèn arsa

ngêdohkên mêdhakên wadya
catur prêkawis lirira
artèstri sura kabisan
cinobèstri anguciwa
cinoba kêwanènira
tyas barèsèt angucira
cinobèng karya tan dadya
cinobarta anggigisan

yèn samun catur pariksa
tan sayoga winor lawan
pra jana kang pinitayan
yèn trahing sujana sêtya
tan mungguh menggal binuang
inganti catur pariksa
kang dhihin dhinêndha wada
kaping ro dhinênda arta

kaping trinira linaran 
ping pat katrap patinira
pamariksaning wêkasan
de kang lirnya suka duka
wong kang utang-kapiutang
akakan-kakan yayenan
ri kalanira autang
têmbe tinagih sêmaya

têmahe abêbangkelan
crah dènya apawong sanak
kadya ta wong sih-sinihan
tan inang sêdina-dina
sru rêmên asuka-suka
tan wun nêmu duka cipta
tan lana tan wèt sukanya
kadya èstri sinanggama

suka-parisukanira
garbini mangsa lèkira
duka larane kaliwat
tan kawus prandene rambah
mêngkana sêpadhaneka
kadya ta marta lirira
kang mangkenakakên badan
yèn marta amor lan wisa

sarat binuang wisanya
kewala ngambil martanya
upami rukmi mor tinja
ingambil mase kinumbah
tan beda lan budi tama
nadyan nèng wong ina papa
yèn darbe kawruh prayoga
yogya pantês pinilala

pinèt sabdanira arja 
kadyèstri ayu warnanya
prayogi kinarya graha
nadyan anaking wong sudra
yèn yu warna budi tama
tan ana labêting nistha
dening wrat-wrating sêjagad
datan wontên kadya arta

kêrantên wontên utama
sêpên ing catur prêkara
janma sabagusanea
tan nginang sêpi tejanya
ping ro janma tan susuta
jalwèstri gabug majêra
samya sêpi tejanira
ping tri teja tana mukya

kêdhik mantri punggawanya
sêpi tejaning nêgara
sêsêpi kang tri prêkara
kasor dening sawijika
namung janma tanpa arta
sêpi priangga tejanya
sarwa kucêm anguciwa
kathah kuthuhe angiwa

uripe datan kêwawa 
yèn kêlunta kongsi tua
singa mulat sama ewa
nyênyêngit lir uwa-uwa
tan patut kinèn gêgawa
lamun kêtungkul anglewa
ambêke dêmewa-dewa
têmahe cua kêdawa

Jayèngrêsmi Jayèngraga
sarêng gumujêng asuka
Ki Wirya alatah-latah
kabanton sêdayanira
Nuripin gumuyu mojar
bilah uwa bêbarisan
singa mêskin sugih ua
uane akiwa-kiwa

adawa lir ula sawa
anolèh Ki Kulawirya
angling hus hus lo wong edan
calak tan angon duduga
Nuripin akacêmutan
Ki Wargasastra lingira
lêrês puniku mêningan
tanduk sêsambunging basa

Ki Kulawirya ris nabda 
mring kang putra kalihira
jawane wong tanpa karta
tiwas kauripanira
tan rinakêt ing sêsama
arang nimpang mring tyas tama
tahan tuman maring ala
mulane saya kêtula

kang putra nauri sabda
inggih saèsta kadyèka
paman wus nèng pênganggêran
cêthaning panitisastra
tan bodho para sujana
dènya ngrèh wêrdining kata
Ki Wargasastra lingira
punika dhi Kulawirya

pangikêting ngèlmi Jawa
anjarwakên wirya papa
kang amrih utamèng papa
pinêsu lawan pênrima
kang dadya panulak nistha
sumungku ring tyas raharja
tan pepeka ing kaardan
nistha têmah dadyotama

Jayèngraga nambung sabda
marang Ki Sèk Wargasastra
mugi paman su wêrdinya
mênggah kang srat sandisutra
kêlawan sandikirana
kangdipunandi lampahnya
Ki Wargasastra lingira
puniku wêrdining sastra

janma kang ahli nunurat 
tuwin ngikêt karya gita
yogya sami ngawruhana
janma kang pratamèng sastra
sandinya koningakêna
sutrane sajuga-juga
yeka sapanunggalanya
wêrdi gêrba wargaksara

ywa cawuh prênahing sastra
ngalungguhkên ing aksara
wruhakêna ing yyanjana
mwang swara yeka yêktinya
têgêsing sattra yyanjana
jèjèring sastra dwi dasa
kang dèrèng tinrap sandhangan
suku ulu layar sagnyan

cakra talingan tarungan
punika warninya swara
sastra guru sapta swara
kang inèngêtkên yêktinya
re le o u e i lan a
yekastra tanpa sandhangan
yeka tetelanya mung a
tan kenging linggihèng wuntat

tanapi linunggyèng têngah 
de kang sastra sapta swara
yèn nèng wurining ywanjana
pan dadya maha sandhangan
yêktine wa i nar u yyan
ing têgêsipun winuryan
ha o sa i ka e lirnya
osike yèku têgêsnya

yeka ran sandikirana
ananging ywan karyaksara
sandi ingangge sandhangan
dyanyaktingnya dadya basa
ma e wa lêh na ing ga o-
stha i pan mèwêhning gusthi
samanya akathah lirnya
tang sapta swara punika

maranya sajuga-juga
yeka akara ekara
ikara lawan okara
ukara miwah lêkara
rêkara yeka mangaran
pakria sandikirana
sutranya warga swaranwa
dyan lirnya tang maha wênang

ekara dadya ikara
okara dadya ukara
yeku saking sutra awan
ekara tuwin ikara
yeka wênang yèn dadya ya
okara mewêh ukara
yeka wênang yèn dadya wa
lêkara wênang dadya la

rêkara wênang dadya ra 
yyan mahan swara lwirnira
kadya ta basa a i dan
dan yeka têgêsira
aidan edan têgêsnya
a i am ayam artinya
ma u ab muyab lirira
a i al kial têgêsnya

pam ba i un pan pambayun
ba u an buyan lirira
samanya akathah lwirna
yeka kadya tata basa
ka e u kayu têgêsnya
ba rê ong barong artinya
ka rê ung karung lirira
ka rê lêng kêrêng punika

kunang panunggaling sastra
yeka warnanya yêktinya
dan lwir nyastamya myang da
kadya ta basa sadpada
kêlawan yeka satpada
ngadpada lawan ngatpada
nyaktinya dha samya myang tha
kadya kang basa kumêndhêng

lan kumênthêng yeka samya 
athuh adhuh yeka padha
apan akathah lirira
yêktinya ja samya myang ca
kadya ta basa kasjaryan
kêlawan kaskaryan samya
kacurnan kajurnan padha
kacirèn kajirèn samya

kaciryan kajiryan tunggal
yêktinya pa samya myang ba
kadya basa sipta sibta
pêkik bêkik yeka samya
yêktinya wa samya myang ba
kadya wuaya buaya
prawata prabata tunggal
tuwin kawuhan kabuhan

kathah lwirnya yeka samya
yêktinya ca samya myang ba
kadya soca lawan sotya
sêca brata sêtya brata
yeka samya kathah lwirnya
yêktinya ta samya myang ja
kadya sajjana satjana
satjati sajati samya

nyaktinya da samya myang ja 
kadya sumêdya sumêja
jatmika dyatmika samya
yêktinya dha samya myang ra
kadya dhuhur ruhur samya
yêktinya ta samya myang tha
kang prijata lan prijatha
surya kantha surya kanta

tustha thusta yeka samya
kapusta kapustha samya
kunang ingkang wargaksara
aywa tar kèngêtakêna
kyèhnya salawe tang warga
nyaktinya ka ka ga ga nga
kêlawan ca cac jaj ja nya
mèwêh tang tat ta dad da na

kêlawan that tha dhad dha na
mèwêh tang pa pa ba ba ma
yekastra sêlawe warga
kang pinanca wali muka
nihan kang ran anta swara
dyanyaktinya ya ra la wa
sa sa sa ha myang sa rê ha
yeka anta swara ranya

kunang angkên ingaranan
dyanyaktinya kang nung swara
mangrante kang sastra dirga
dirga mêndut suku gyanya
dirga mêlik ulu gyanya
dirga mure ring talingan
dirga mutêk ri yyanjana
sastrawan dening nung swara

kang aksara mawi cêcêk 
dyanatinya kadya basa
tumênggu'ngganggêng gung gawe
ca'nggèh pa'ngguh ta'ngkul ta'ngkil
akyèh lwirnya tang nung swara
sêpadhanya kang acêcêk
yèn ngajêngakên aksara ka
atawa kang aksara ga

mêngkana kramanya juga
nihan kang ingaran repa
yyan wontên sastra alayar
ngajêng sastra susun rupa
nyaktinya yeka warnanya
atti arti kanni karna
syagga syarga matta marta
mucca murca mudda murda

mutti murti akwèh lwirnya
nihan angèstu rakêna
samate kang wignyaksara
de sang para juru citra
ywan ta ma-ulah siriran
myang mangulah tang rakêtan
yogya anggêngakên kirtya
lan sawêrdining kirana

yèn trus wêrdining purunggu 
dyadya cawuh sastraneka
tur samun lêngkaning sastra
wuryan de sang parotama
tang wignyagsa dyanyaktinya
ingaranan eka mantra
èr èh ih or uh ur ung
sastra kang tan kengang sandhang

yeka rupanya amung a
tan kengang wuri myang têngah
yeka ingaran rasya di
kunang yèn amanjya sastra
yèn wus kamêng sastra pêjah
yeka warnanya tan pgat
tgoran wnang gdhogan
tdhas mnur bcik pthak

sêsamanya kathah lwirnya
kunang yèn ing wontên sastra
na mati kagêntyan ing dha
tuwin kapanggêntyan ing da
yèka yêktinya na prana
kadya ta basa pandhita
tandha pandhu dêndha mandha
dyanyaktinya gêntyaning da

kadya basa mandra-mandra 
mindaka windu kwèh lwirnya
kunang yyaning wontên sastra
nya mati kagêntyan ing ja
mèwêh kang kagêntyan ing ca
yeka nyaktinya yyanjana
panjara panjya sanjata
yekyaktinya gêntyaning ca

kadya ta basa pancaka
rêncana manca ancala
pêncar mancur akyèh lwirnya
kunang yyaning wantên sastra
wêkasanirèng wasita
yèn ngalêrêsi sastra pa
atawa na tanapi ga
yeka nyaktinya karana

sarana guna satdana
kunang swarga myang kandhaga
talaga marga ginaga
kunang marlupa kalapa
kadarpa mèwêh samepa
kunang inaran siriran
kadyangganing basa kawi
ning lulungid tang mardhawa

murccitèng don andulwèng ra- 
tna di'nggo pura sandhine
sang hyang si langêning ragâ-
mrik pudhak-pudhak sumimpêning ga-
nda age asmara yeka
akathah lwirnya sirian
kunang inaran nrakêtan
kadya linging kawi lungid

mamintaksamandulwendah
lindhinikang lilidhanduk
mandanismara kawêha-
nrumêngêta rumangde murc-
catma morèng langê yeka
akathah lwirnya rakêtan
kunang inaran dwi mantra
dyanyaktinya kadya ta tyas

pyuh pyur byok byur akèh lwirnya
kunang inaran tri mantra
yekyaktinya kadya ta kryak
yryangkat yeka akyèh lwirnya
kunang kang inaran dênta
mèwêh tekang ka ga prana
dyan teka panunggalanya
aksara mêdal ing untu

yeka dênta mangaranya 
aksara mêdal ing lambe
murda talawa ngaranya
aksara mêdal ing srira
yeka mudapa ngaranya
aksara mêdal jiwangga
yeka kang ga prana ranya
aksara mêdal ing jaja

yeka maha prana ranya
yekyaktinya kadya mahyun
sang hyang tang wrin krèh mahyakên
hryang pahyas kahyun matêmhyun
dyanyaktinya tang nung swara
nèng dirga mutêk umure
myang nèng dirga mêlik mêndut
awèng swara amardawa

nihan lwih saking nung swara
yeka ngaran titi pala
nèng sastra tênggêk nung syara
yogya andawahakêna
patyaning kang sandi sutra
kang samya paramèng sastra
matêmbung têmbang ginatya
pra jana winuri wuryan

