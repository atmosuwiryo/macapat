Kawarna-a kang ahli ngawingit
kang wus man minanon
Sèh Adi nênggih Amongragane
anèng jaman nikmat sihing Widdhi
oliya apan wis
makam badan alus

Lêsning tan rêkasa lirning kapti
prapta tan linakon
mung kalawan kewala niyate
datan kadya sawênyahing janmi
barang kang kinapti
lawan suku-bau

Sang Sèh Adi Mongraga kalaning
dènnira karongron
ajiyarah mring guwa Sigronge
tuwin marang Ngargasonya wingit
wana wulusaning
têlênging asamun

Miwah ring iktikap maring pasir
pasuron parang rong
karang kang karadan samodrane
atataman kawuryanira sri
pindha mirah akik
biru dadu wungu

Seta pita rêta krêsna wilis
ngujwala sumorot
karang abang miwah karang jae
karang tunjung lan karang mêlathi
krang bukur myang gori
lèn karang kacubung

Sangkêp salirning dharatan sami
malah luwih onjo
saking puspita ngalêsta kabèh
rumput lan rumput saminirèki
tan nana bedaning
pasutapanipun

Luwih sampurnaning samodra di
sèsining kalangon
muwah ujwala kasunarane
ring Hyang Kalandarigni ngulati
amarakata sri
angrênyêp ngunguwung

Kathah kalêwihaning pangèksi
ing samodra kaot
kèndah pandulon kaendahane
karênaning janma kang linuwih
kadrêsan umèksi
wawalikanipun

Datan samar mamaring pandêling
kang elok kang ewoh
wus kawruhan tanpa karanane
pangendahaning kang aib-aib
sinung ing Hyang Widdhi
trus paningalipun

Tan kalêmpit nir tang mutawatir
rèhning wus waspaos
dadya ondhe ruwiyèng Kadise
carita di kang sinung swarga-di
ing akerat benjing
lwih saking pandulu

Nikmat rahmat tan kêna tinêpsir
ondhening pandulon
jaman dunya langon saanane
pira-pira kamulyan dunyaki
tan mèmba panduming
para tusanipun

Maksih luwih kaendahan ngakir
kikmah tan kêna pot
mung tingale aoliya rêke
kang sinungan kaswargan dunya kir
endahing pangèksi
aibe dunyèki

Liring aibing dunya puniki
wêdharing pandulon
ing ngasêpa-sêpi mamring dene
sinung wikan ing dalêm pribadi
pangèksan kang luwih
kaendhahanipun

Sêpi ing minajading pra janmi
pandulon kang elok
di-adine jaman walikane
wus tan amput-amput lan donyèki
kang ingalap janmi
sinandhang tinuwuh

Marma oliya tan na ngromèsi
donya kang bêgogok
sabên uwus lêwih paningale
dunya kang nèng jatining pangèksi
mijil kalawan sih
-ira kang Maha Gung

Yeka mèmpêr dunya ing swarga kir
ing sapara-piton
janat nuksmèng karamat tan pae
lir anyulik pratandhèng swarga kir
pan tan liyan saking
oliya kang sinung

Lawan dènnira langên jaladri
rênaning pandulon
Sèh Mongraga kurên lan garwane
Tambangraras ing asmaraningsih
nèng patundhan akik
tilam mirah mancur

Wus tan kèngang tinimbang ing lair
kikmah kang mangkono
wus saèstu jamaning kamuktèn
danguning gyan ing pangrasa aglis
beda nèng yomani
glis pangrasa dangu

Nahên ta sira Sèh Amongragi
angandika alon
mring kang garwa Kèn Tambangrarase
piyarsakna yayi kang adêling
Jêng bapa Kiyai
Bayi Panurtèku

Lawan ibu dènnira nanangis
marang ing Hyang Manon
ngudi-udi kusuke ngasike
cipta minta têtêmu ing siwi
sinuwun ing Widdhi
lan sruning tafakur

Datan mèngèng pangudiyèng kapti
tan liyan pandulon
muhung maring sira Pangerane
kadi-kadi tinarimèng Widdhi
wus tri latri mangkin
anèng Jurang Jangkung

Tambangraras nêmbah aniniling
wus sinung pangrungon
panêdhaning sudarma kaliye
nêmbah tumungkul matur ing laki
pan inggih kapyarsi
pudyaning ramèbu

Barkah tuwan amba sinung myarsi
mring sudarma karo
sèstu singgih kapyarsa nèng kene
datan ninang salir tuwan angling
sumangga sakapti
yêkti kawula nut

Sang Sèh Adi Mongraga nglingnya ris
yayi karsaning ngong
rinta karo pinaranan gyanne
anèng Ngargasalah dènnya mupit
winartan cinangking
maring Jurang Jangkung

Tambangraras tan lêngganèng kapti
dak lumaksana lon
linggar saking Parangkusumane
solah-bawanira ing ngaluwih
lir rasèng pangimpin
sakêdhap gya rawuh

Pangrasamanirèng rinya kalih
Ngargasalah kang gon
panggya lawan kang rayi kalihe
angsung salam kang rayi ngabêkti
miwah garwa sami
nêmbah ngaras suku

Rinta kalih sagarwanirèki
samya sukurnya non
nir subrantanira pangrimange
wus kaonêng kapurba sih Widdhi
purna surasaning
wulanguning kalbu

Pan mangkana sujanma linuwih
dènnya sapatêmon
apan tanpa warana sanane
apagut lawan badan pribadi
banjaran wismèki
rêke tan kacatur

Dharat palêsta kang bumi langit
pon tanpa pandulon
kewala amung padha dhirine
tan kawulat lyan samya priyanggi
wus nir surasaning
tingaling aturu

Sèh Mongraga angandika aris
yayi sira karo
ulun asung sojar ing dhèwèke
karsaning Hyang Kang Amaha Suci
anarima maring
jêng ramanta ibu

Sumundhuling pudya ring Hyang Widdhi
saking tyas umangsoh
minta sira lawan ulun rêke
ubayèng driya sumêdyèng mèksi
mring kang para siwi
kang dadya byatning kung

Utama tinêman kang supadi
luwar dènnya wiro
wus kasungku jroning pamudyane
minta panggyatmaja sadayèki
kang rayi tur bêkti
samya sumanggèng hyun

Wusnya abipraya ing pandêling
gya nisira ring gon
maring Jurang Jangkung Palanggate
yata ingkang anèng Jurang Miling
sira Kae Bayi
wanci waktu sakur

Langkung dènnya ngarsa-arsa dening
putra lanang wadon
kang asrama Pulo Palanggate
Ni Cênthini andadèkkên api
padupanira wis
angwongwa kang latu

Pasang kutug rabuk ratus minging
mênyan madu ngobong
pan kumêluk andêdêl kukuse
Kae Bayi lan Nikèn Malarsih
dènnira amupit
kalangkung sumungku

Kusukira ngasiki Hyang Widdhi
tyas mansoh tuwajoh
tan nalimpang anrap pituduhe
pamêlinging kadi surasaning
pangidhaming kapti
ing sawiji kayun

Tan ana lyan cipta kang kaèsthi
dènnirarsa panggoh
marang sutanira sadayane
alantaran dhikir kang asuci
trap tanajul karti
panjing wêktunipun

Junun suhulira ing Hyang Widdhi
minta sihing Manon
ngasih maring sira Pangerane
pan angoko pangunandirèki
kêcap jroning ati
Gusti Sang Maha Gung

Panggihêna lan sutamba mangkin
lawan kang sayêktos
Allah ingkang asipat murahe
ingkang kuwasa kang ngudanèni
miwah angadili
sakèhing tumuwuh

Tan nana lyan ingkang nêmbadani
nêkakkên kang elok
Hyang Maha Gung kang anucèkake
kang mangkana ciptanirèng galih
tinarimèng Widdhi
ing pandonganipun

Kalle asru-asru dènnira mrih
ayun minta tumon
mring pra sutanira jalwèstrine
têmên-têmên Suksma nêmbadani
mangkana Kiyai
lawan garwanipun

Pan pana'ul sanalikanèki
tashuding pandulon
layap dungkap jaman walikane
palaling Hyang Suksma mratandhani
kang kinaptèng kapti
wulangan ing sunu

Ing nalikanira sihing Widdhi
kang sung sapatêmon
mangke Kae Bayi Panurtane
madya têlênging tyasing amupit
ing ngriku kapanggih
sasurasaning hyun

Tingal kasuciyaning pandêling
wau sang kinaot
mijilakên kêdah mangunahe
ingkang kaendahaning pangèksi
amêdhar jatining
ing padhirènipun

Nèng paligèn akik pingul asri
sarwa kik kinaot
babanjaran asri kawuryane
markata bra kasêsêning sasi
papuspitan asri
ganda marbuk arum

Wus tan ana kèndahan anirip
wau kang patêmon
tanapa pinangka ing paningale
ing pandulon tan ngagèt-agèti
kang patut pangèksi
sung pasalamipun

Sèh Mongraga pupujwèng Hyang Widdhi
sukuring patêmon
Nikèn Tambangraras tur bêktine
miwah Jayèngrêsmi Jayèngragi
Trida Rarasati
mantu ro angujung

Samya sukur panrimanirèki
tan na walangatos
rêrêm marêm tan na raos wode
lir duk sabên nèng Wanamartèki
panggih siyang ratri
raose kang kalbu

Lir wulangunira tan na brangti
mring putra duk anon
tan sêmbada lan wingi-wingine
tan kawawa nambak luhirèki
mangkya tan amawi
kusung ngênthu-ênthu

Kadya tuwuk lir sabên papanggih
putra lanang wadon
miwah tumingal kaendahane
babanjaran ingkang luwih adi
pataron duryani
wismanggung linuhung

Sakèh kaluwihaning pangèksi
tan kèraman tumon
amung sukur wawêlakan bae
têka mangkana tyasnya Ki Bayi
myang Nikèn Malarsih
tan pae kadyèku

Wus ahlinya tingale wong ngasik
agawok pandulon
lir sukarêna tanpa nandhange
kadya tuwuk ingkang tanpa bukti
datanpa ngulati
panarimanipun

Mênêng tanpa ngên-angêning kingkin
ingkang ting salèmpor
nèng jaman tingal kajatmikane
yata sang Sèh Adi Amongragi
angandika aris
mring kang marasêpuh

Langkung sukur ulun ing Hyang Widdhi
sinung sapatêmon
Jêng Kiyai lawan ulun rêke
lantar saking katrimaning puji
-nipun Jêng Kiyai
ring Hyang Kang Maha Gung

Sung kawasa makalling pandêling
kang dadya tyas panggoh
anèng makal jamaning kasêpèn
pintên-pintên samya sih sinung sih
ing Hyang Maha Suci
nêmbadani ring hyun

Mangkya kadya punapa karsèki
paduka myang êmbok
Kae Bayi Panurta dêlinge
ênggèh tuwan yèn pinujwèng kapti
bibinta lan mami
yêktyarsa umatur

Tan na manggung arasing atuding
winruhkên ing raos
akufuwa dunya akerate
lêstariya jênêk ing pangèksi
ywa kongsi atêbih
utawa andulu

Kang makatên tan rêna tyas mami
lamun gyan samya doh
sih tyasing kados pundi malèh
yan nêdya-a bêngganging sisiwi
myang ing gurunadi
saparan tumutur

Sang Sèh Adi Mongraga ngling aris
singgih Jêng rama bok
langkung kasinggihan sakalihe
saking gènnya trêsna asisiwi
ananging sakêdhik
benjang kula matur

Rambah panggya ing sapisan malih
ulun apatêmon
kewala nèng Kalampeyan rêke
majêmukan lan putranta singgih
Mangunarsa tuwin
Gungrimang lan tamu

Malangkarsa kalangkung yun panggih
lan ulun patêmon
sarta Mangunarsa Gungrimange
Rancangkapti samya yun papanggih
maring Jayèngrêsmi
Jayèngraganipun

Kang punika paduka Jêng Kyai
wangsula lan êmbok
maring ing dhukuh Wanantakane
putranta sadayanya anganti
kundure Jêng Kyai
mring ibu mring dhukuh

Kae Bayi liningan ing siwi
tan lêngganèng pakon
nulya sasalaman pasukure
sanalikanira wus papanggih
gya nis sing pangèksi
bakda ing ngasuhul

Kae Bayi lan Nikèn Malarsih
sarêng dènnya anon
wantahing paningal lir sabêne
myang Cênthini tan pae kadyèki
sapaningalnèki
tan na bedanipun

Kae Bayi Panurta ngling aris
paraning kang katon
yèn beda lan pandêlêngku rêke
ingkang garwa aturira aris
pan inggih Kiyai
wau kang kadulu

Wus dinulu solah-bawanèki
paguting pandulon
sakêdhap tan ninang pangèksine
Ni Cênthini tinanya turnèki
inggih sami ugi
lir paduka wuwus

Kae Bayi lan garwanirèki
tyasira cumêplong
ngling mring garwa ya wus nora pae
tingalira lan pandulu mami
tan gèthèng samênir
kabèh lir tuturmu

Wong têtêlu tan na nêlayani
tunggal sapandulon
sira Kae Bayi Panurtane
langkung sukarênanirèng galih
miwah Ni Malarsih
lipur dènnya wuyung

Anging thithik samya sih prihatin
kala dukira non
dene maksih ana sêmayane
tan wruh babare ngubayanèki
ing nalika malih
saguh atêtêmu

Angandika malih Kyai Bayi
paranta sirèko
apa baya ana kene bae
paran maring dhukuh apêpanggih
lan Mangunarsèki
pratelaning laku

Matur sumangga karsa Kiyai
amba nut kemawon
anauri iya ing bêcike
atêtêmu lan Mangunarsèki
dapak lamun misih
ana rêmbugipun

Nambung atur alon Ni Cênthini
prayogi papanggoh
lan putranta Sèh Mangunarsane
apitantun ing rèh kadipundi
wasananing mangkin
yèn wontên turipun

Duk miyarsa turira Cênthini
nalarira bolong
cipta samya karsa mring dhukuhe
yata wanci gagat-bangun enjing
samyarsa susuci
mring pahèranipun

Ing pakiriyan ilining kali
sawusnya wuwulon
wangsul unggyannira pawidhige
adan sunat nulya angabêkti
kamat ngangkat aglis
pêrlu waktu Subuh

Wus anjênêngakên salatnèki
niyat wus tuwajoh
lapal Allah pinarêng takbire
-ikramira lir pandam pinatin
tan na labêtnèki
tilase umurub

Tan na kang katingalan malih
sawiji pandulon
layaping jaman kacêngêngane
datan limut datan aningali
pangantêngannèki
tan suwung tan wujud

Sanalikanya ing dalêm takbir
cêngêng tanpa anon
wusing takbir prapta iptitahe
tanajul mijil mukaratnatti
Patekah sinidik
kalawan lid kalbu

Wusing Patekah suratirèki
Inna-anjalna lon
wusing Patekah surat akire
kang winaca pan surat Watini
dêge dèn-Kunuti
lungguh tahyatipun

Salam bakda dènnira ngabêkti
pupujiyan lagon
dhikir andonga limang wêktune
pragat salirira sunatnya wis
pajar sidik nganti
wijiling suryèsuk

Wusnya dhadhar Hyang Surya nêlahi
lir netrangga rapoh
ngatirah kadya kaluwan suwe
amuparêng anrang ngujwalani
sèsining rat sami
kawuryan sawêgung

Sira Kae Bayi Panurtèki
angandika alon
lah wus payo linggar saking kene
mulih mring dhukuh Wanantakèki
narèhakên pikir
manawa saèstu

Tinêmu ing kawêkasanèki
luwaring wirangrong
lir kang pitungkas nakira anggèr
sang Sèh Adi Mongraga kalaning
nèng jroning pangèksi
pan awantu-wantu

Nikèn Malarsih umatur ris
sumanggèng Hyang rêko
kawula nut sakarsa andhèrèk
nulya samya dan lumaksana ris
tumurun lêngkaning
kali Jurang Jangkung

Palêngkèyan nêtêr ing palêstrin
lampahira alon
sarèmpangan labêting kalungsèn
tri ari tri latri tan abukti
tan lilih kalantik
angganya marlêsu

Mênggah rasa-sara-a lumaris
tindak anêmpoyong
wigih-wigih nut pagalêngane
anglintangi patalunan sabin
gantya kang winarni
Sèh Mangunarsèku

Anèng dhukuh kidul Wanasari
amanggihi dhayoh
sira Kae Sèh Malangkarsane
Pariminta lan Sèh Amongsari
sakalangkung dening
sinubya-subyèng hyun

Anggungrimang Nikèn Rancangkapti
kalangkung rumêngkoh
bisa among rahab mring tamune
sasajènira pan siyang ratri
nyamikan di-adi
lalawuhanipun

Palungguhanira kanêm èstri
gunêm ngèlmi raos
Sèh Malangkarsa lon andikane
yayi jêbèng Mangunarsa singgih
ngong tatanya yayi
bab mungguhing ngilmu

Mênggah kusuk lan ngasik puniki
kusuk apan wêdos
ngasik purun marang Pangerane
kadipunêndi nisubi yayi
lawan kusuk wêdi
mring Pangeranipun

Kadi punapa puruning yayi
punapining wêdos
Ki Sèh Mangunarsa lon dêlinge
kusuk ajrih yèn angloro Gusti
lan kita puniki
kumambèng Hyang Agung

Tan rumangsa adarbe pribadi
kagungan Hyang Manon
sacacahing kita sadayane
kawula tan kêna wor lan Gusti
Gusti pan tan kenging
wor kawula makhluk

Pan sayêkti yêktinya tan kenging
lamun kawor winor
wus katutup ing sanalirahe
kang basa ngasik puniku wani
wani ngandêl yêkti
Allahu akhadun

Allah tangala pan datan kalih
tuhu yèn sawiyos
wani sanggêm ing toh jiwanggane
pancataning ro maring sawiji
wiji tan kawijil
ginêdhong sinamun

Tan lyan saking kang wus bangsa mukik
mustakik Hyang Manon
pan tan kengang iktekad sasambèn
laranganipun pra ahli ngarip
wus dhèwèkanèki
ngilmi kang kadyèku

Lagya madyan rarasaning ngèlmi
kulawangsa gupoh
Ki Salodha agita ature
marang Kae Sèh Mangunarsèki
kawula pan saking
loring Jurang Jangkung

Tumingal ramanta Jêng Kiyai
lumampah tatêlon
lan kang garwa katri Cênthinine
saking têbih gajêgipun inggih
mêntas ing panêpin
Palanggatanipun

Anglintangi patalunan têpis
nêre laju ngalor
Sèh Malangkarsa laju wuwuse
ngancarani maring sadayèki
amêthuk Ki Bayi
kang karsa mring dhukuh

Sigra samya linggar sing gyannèki
amapag kang rawoh
Mangunarsa lan Malangkarsane
Anggungrimang Pariminta tuwin
Ki Sèh Amongsari
myang kulawangsèku

Miwah wong magêrsari umiring
samyèlur mangalor
Monthèl nèng ngarsa gancang lakune
jroning ati amapag pribadi
Mangunarsa angling
Thèl mulih rumuhun

Tata-tata gêlaranirèki
dèn-samêktèng kono
anudinga wong magêrsarine
santri Monthèl mandhêg ajêgagik
cuwa kawuwung jrih
nimpang ngalor ngunclung

Mangunarsa ngling mring Rancangkapti
lah yayi sirèko
aywa mèlu mêthuk ing ramane
angruktiya mring wisma sasaji
kang rayi naguhi
tan lêngganèng tuduh

Nimpang ingiring wong jalu èstri
atanggên nèng pawon
yata ingkang mangetan lampahe
Mangunarsa Malangkarsa tuwin
Anggungrimang katri
myang kulawargèku

Sangsaya parêk dènnya mêthuki
saking wetan kulon
samya uluk-salam sadayane
Kae Bayi rahab anauri
pasalamirèki
ngalekum salamu

Kulawarga mitra angabêkti
sasalaman gêntos
yata wus kering wau lampahe
praptèng wisma palungguhanèki
apan wus rinukti
paglaran klasa lus

Tata anèng paningratirèki
kapang têpung lunggoh
santri jalu èstri naosake
paududan pawohanirèki
miwah wedang kopi
mamanisanipun

Rancangkapti mring ngarsa ngabêkti
mring rama myang êmbok
matur ring raka Mangunarsane
punika sampun kawula rukti
Sèh Mangunarsa ngling
saosna ing ngayun

Kang liningan mundur sarya nuding
pra parêkan wadon
samya nampa dhulang rampadane
Ni Cênthini titipi ring ngarsi
Nikèn Rancangkapti
wus kinèn wor lungguh

Mangunarsa ngancarani aris
ngaturan tuturoh
nulya samya wanting sadayane
nulya parêng lêkas dènnya bukti
Ki Bayi tan pati
anadhah kur-ukur

Miwah sira Nikèn Malarêsmi
kur sarat kimawon
tan pikantuk rasèng bukti rêke
lir pra pêri wus tan ahli bukti
wus lantih sisirih
manggung siyamipun

Tur ta sarwa mênuhi mawarni
ingkang lawoh-lawoh
bakargorèngan godhogan dene
suprandene tan ana dinimik
mung lalab kinardi
lawuh tur kur-ukuran

Wus antara dènnira abukti
gya kinèn anglorod
laju sinungkên ing pamburine
kulawangsa jalu lawan èstri
warata tan kari
samadayanipun

Nulya nyamikanira mangarsi
mawarni sumaos
cinarakkên ngalap sasênênge
Ki Sèh Mangunarsa matur aris
marang Kae Bayi
kadospundinipun

Nalikanya paduka nênêpi
nèng Palanggat Pulo
paran wontên prapta kang pinurèh
Kae Bayi anauri aris
rèyang nalikaning
anèng Jurang Jangkung

Ing wêkasaning antuk tri ari
ênggèh pan sayêktos
wontên ingkang kaèksan mawantèh
rakanta Sang Sèh Adi Mongragi
Tambangraras tuwin
Jayèngrêsminipun

Jayèngraga lan rabine sami
prapta anèng Pulo
pan wus cêtha pratela sojare
datan kumalamar ring kajatin
ning wontên sadhidhik
pasêmadosipun

Benjang rambahnya ing wuri malih
sagah atêtêmon
nèng sêndhang taman kalampahane
ing ngriku dènnira matos angling
pan dèrèng linair
rakêning pamuwus

Rèyang kinèn rèrèh mundur saking
Jurang Jangkung rêko
sarta kinèn kaèlsanta jêbèng
marmanira amundur mariki
rakanta kang tuding
rèyang maring dhukuh

Sêndhang Kalampeyan ingkang pundi
manirarsa wêroh
Ki Sèh Mangunarsa lon ature
winginipun ingkang dènlintangi
sawetaning margi
pinggir Jurang Jangkung

Manthuk-manthuk sira Kae Bayi
myarsa turira doh
Ki Sèh Malangkarsa lon wuwuse
yèn kadyèka paduka Jêng Kyai
wus antuk andêling
idayat kang pangguh

Luwar saking raosing tyas kingkin
nir tan walangatos
Ki Sèh Anggungrimang nambung ture
lamun sampun lêjaring abrangti
jêng paduka mangkin
amba turi rawuh

Mring brang kidul dhukuh Wanasari
inggih kang supados
uninga-a banjar pakarange
mapan sampun tan wontên dadyapti
Ki Bayi nauri
kadi datan wurung

Ki Sèh Malangkarsa matur aris
yayi mungguh ingong
paran andika mari gêlake
kajat kita drêng ayun pêpanggoh
mênggah kang prayogi
paran mangkenipun

Sèh Mangunarsa nauri aris
kang punika kados
benjing dalu malêm Jumungahe
sami majêmukan anênêpi
nèng taman sêndhanging
Kalampeyanipun

Malangkarsa lêga tyasirèki
sinaguhan tudoh
cipta anganti dina êmbène
saking dènnira angandhêg benjing
malêm Jumngahnèki
narèhkên tri dalu

Wus mangkana dènnya sami linggih
apan winiraos
sira Kae Bayi Panurtane
langkung kinurmataning sasaji
pangrêngganing ngasih
lêladosanipun

Siyang dalu pan rinukti-rukti
jiarahing langon
Jurang Jangkung misor mandhuwure
sasênêtanya kèh ting clakuthik
myang têpèng wanadri
Pasimparanipun

Maring brang kidul ing Wanasari
kalangkung rinojong
ing sakarsanira tan kirange
mring paguwan pagumukan wingit
pakadharan sêpi
ra-ara watwa lus

Tansah Kae Bayi Panurtèki
lawan ingkang wadon
rêna myat paniratane akèh
Mangunarsa Malangkarsa tuwin
pamitranya kalih
Anggungrimangipun

Pariminta lan Sèh Amongsari
kulawangsa kawong
samya tansah umiring paranne
Rancangkapti pan tan kêna têbih
mring Nikèn Malarsih
saparan tut-pungkur

Tinisnan lir kadya gyannya yogi
kêdhap tan kêna doh
rewang gunêm lilirahan dhewe
tanggap condhong wirasaning galih
Rancangkapti pan wis
winasis ing ngèlmu

Ing sarengat tarekat utawi
kakekating raos
makripat wus wruk ing lêlèjême
rèrèh arah patitising angling
sumingkir ing kibir
bokmanawa luput

Yata wus andungkap kalih ratri
tri ratri ing mêngko
sarêng wanci bakda Sar akire
gunêm samya tirakating mangkin
mring taman sêndhanging
Kalampeyanipun

Samya tarak sadina sawêngi
siyam angêlowong
Malangkarsa alon andikane
yayi paran karsanta ing mangkin
punapi ing ratri
myang tumuntênipun

Ki Sèh Mangunarsa angling aris
pan mangke kemawon
bakda Ngisa marang ing panêpèn
utawi kang bar Jumungah masjid
wus samya ngrêmbugi
yata dungkap wêktu

Mahrib samya amahèr astuti
myang pra santri gupoh
wusnya wulu adan sunat kabèh
kinamatan ngangkat parlu Mahrib
ngaturan Ki Bayi
angimami ngayun

Bakda Mahrib laju Ngisa-nèki
praptèng akir rêko
lungguh tahyat gya salam bakdane
pragat saliring sunatirèki
asalawat sarwi
sasalaman gupuh

Abubaran santri jalu èstri
kang kari alunggoh
Kae sira Bayi Panurtane
Mangunarsa lan Malangkarsèki
Gungrimang Mongsari
lan Parimintèku

Malarsih lan Nikèn Rancangkapti
Monthèl lanang wadon
Cênthini lan sakulawangsane
Drêmadana Martaduta tuwin
miwah Palakrêti
lawan Ki Piturun

Saloka Salodha Prakosèki
sadayanira wong
apan dadya pitulas kathahe
Ki Sèh Mangunarsa ngandika ris
lah Monthèl sirèki
ruktinên upêtmu

Pakutugan kang samêkta sami
Cênthini sirèko
anggawa-a kalasa lus putèh
pasêbaran sawur sarwa sari
padupan lênga mrik
kang liningan gupuh

Tan adangu samya wus rinukti
dan lumaksana lon
mring taman sêndhang Kalampeyane
Monthèl ngarsa upête cinangking
purnamaning sasi
tan rêmêng sumunu

Praptèng sêndhang Kalampeyanèki
samya tata lunggoh
anèng sela patumpukan lètèr
samya nganyarakên tirtastuti
ing wè sêndhang wêning
wusnya sami wulu

Wangsul gyanning palètèran nguni
ing sela kinojor
tinaman-taman ing sêkarane
Monthèl laju andadèkkên api
padupanira wis
kinutug kumêlun

Nulya samya mapan ing alinggih
atimpuh mabukoh
Mangunarsa ngimami ratibe
lagunira rêmpêg tan sarênti
laju traping dikir
salasilahipun

Catur wiwara pambukèng wirit
mukyaning pawiyos
pancakdriya katyungan mansohe
ambuka dikir satariyahi
nut lagu ubêding
isimulah nêngguh

Guyêring kepala pan anulis
lan akir kang tinom
wit sing pundhak kiwa panarike
pinarêngkên lapal al-anafi
isbate Hyang Widdhi
ananing tan wujud

Kusuk nanjèhakên ing pandêling
lon narik maring sor
mubêd maring pusêr pangguyêre
marêngkên rapal ilaha nênggih
makam napi jinis
tan kêna angaku

Kusuk mansohkên lan nyêkuthoni
narik munggah alon
nêngên maring pundhak marêngake
lapal ilana pina kirai
mungguhing Hyang Widdhi
tan kêna dèn-tuduh

Kusuk nashudakên ing pangèksi
narik wangsul mingsor
soring susu kang kiwa tibane
lapal Allah nafi salat singgih
Hyang Kang Maha Suci
tan luyut tan wujud

Kusuk suhulira majênuni
mungguhing Hyang Manon
datan antara ing pangiksane
dungkap ikrarira kang adikir
winantu pan khosi
satus têsbèhipun

Tunggal palawanganing adikir
ngunggahkên tyas mansoh
dikir nakisbandiyah unggahe
tan wawanèh tashudirèng Widdhi
ilalah tinuli
-tuli ing ngajunun

Sapuluh èwu kêcap tinasbih
ingunggahkên rêko
saking dikir barjah panganggahe
Allah-Allah suhulirèng Widdhi
panggantêring dhikir
salêksa jotipun

Pan dungkap pan wawênganing dikir
jalalah purnèng don
isim gaib uhu uhu rêke
mulajamah tan pai-pinai
wusmukis mustakik
ngasik ing Hyang Agung

Wus mangkana panungkuning kapti
kang samya amansoh
saking bakda Ngisa ing wancine
têkèng lingsir dalu palilati
ijabah lirnèki
wanci bêdhug têlu

Panggantêre puji dikirnèki
tinarimèng Manon
nalikanya bakda pangguyêre
yata wau Ki Sèh Amongragi
lan garwa para ri
akarsa papangguh

Mêdhar sarira kang among wingit
myang garwa ari ro
samya ngalela kawèntèhane
uluk salam sang Sèh Amongragi
sadaya nauri
ngalekum salamu

Sang Sèh Adi Mongraga ngabêkti
mring rama myang êmbok
wusnya tur salam maring ramane
Mangunarsa tur salam ngabêkti
maring Amongragi
myang ring bakyunipun

Anggungrimang lan garwa ngabêkti
marang raka karo
Ki Sèh Mangunarsa tur bêktine
mring Mongraga saha apupuji
Pariminta tuwin
Mongsari angujung

Kulawangsa sami atur bêkti
mring sang Adi kaot
Jayèngrêsmi lan Jayèngragane
lan garwanya sami angabêkti
marang rama bibi
kang putra rinangkul

Wusnya nêmbah angabêkti maring
Mangunarsa gupoh
salaman rahab rèhning katêmbèn
apapanggih lan kang rayi kalih
Gungrimang ngrahabi
pasalamanipun

Malangkarsa salam tyasirèki
wulangun ari ro
nulya sadaya gantya salame
Monthèl Cênthini samya ngabêkti
wusnya nulya rakit
pakutuganipun

Rabuk ratus dinupa mrik minging
angambar ma-ambon
sang Sèh Amongraga kaèksane
kadya katingal kalane ari
pamuluning dhiri
sarira sakujur

Panglelanya ing sariranèki
pratela dinulon
pan sadayanira datan pae
Jayèngrêsmi lawan Jayèngragi
Trida Rarasati
Tambangrarasipun

Dene pawèntèhanira kèksi
datan mantra tinom
lamun ing kawistara dalune
miwah cahyanira anyênênni
sumunu dumêling
dinulu abagus

Samya kagawokan kang ningali
wingiting pasêmon
sang Sèh Adi Mongraga ature
marang Kae Bayi Panurtèki
Kiyai ing mangkin
paran karsanipun

Mangkya sampun panggya lawan siwi
ingkang ingupados
sisihing Hyang Sukma amanggihake
rama ibu dènnya gung prihatin
saking gênging kang sih
-ipun asusunu

Sira Kae Bayi Panurtèki
awacana alon
ngasih-asih mring putra mantune
inggih anggèr sang sèh Amongragi
ibunta myang kami
langkung de wulangun

Ring andika rinta garwa sami
yèn parêng rumojong
ring paminta kami amumurèh
mugi Allah marêngakên ugi
jêngandika mangkin
kula turi kundur

Marang dhukuh ing Wanamartèki
lan arinta karo
saking tyas tan kêna sah yêktine
wêlasa ring bibinta lan kami
myang wong sadesèki
kulawangsa wuyung

Samya ngarsa-arsa sadayèki
jalwèstri tuwa nom
tan lyan sihe mung marang dhèwèke
mugi anggèr karsa-a umulih
punika supadi
nir kathahing wuyung

Aprasasat sung rahmating kapti
mring sadayaning wong
sadhukuhing Wanamarta kabèh
ingkang sami gung sutrêsnèng kapti
yêkti luwar ing gring
yan andika rawuh

Marma kalintang kula angudi
pinanggih supados
mulya-a tyas kang pra susah kabèh
yayah rênanta kulawangsèki
kang samya prihatin
supayènggar kalbu

Wau sira sang Sèh Amongragi
angandika alon
kalintang de kasinggihanane
anging atur kawula Jêng Kyai
mênggah angga-mami
karsaning Hyang Agung

Lan putranta Tambangraras inggih
kang punika rêko
kadi-kadi tan sagêd kukulèn
ring paduka lan kulawangsèki
bagi wus pinasthi
takdiring tumuwuh

Palalling Hyang Kang Amaha Suci
ulun lan rabingong
pinardikakakên pan-lindhunge
saking pacawuhaning pangaksi
sinung lan pribadi
nèng kantêngan dunung

Jamaning ngasêpi sapêniki
pangalihaning gon
ing anggana sonya ya priyangge
sampun minungkin kinarsan dening
Ingkang Maha Suci
tan cawuhèng tuwuh

Marma mugi ing mangke Jêng Kyai
kang narima ing don
amung mupus ing tyas supayane
manpangate narimèng Hyang Widdhi
pan khusuk utami
ngênirkên kang wuyung

Kang tumêkèng rilaning tyas kadi
ambuncang tinja doh
lêgawèng tyas caking sak-sêrike
dèn-barêsih driyanta Kiyai
myang ibu dèn-sami
sukur ing Hyang Agung

Angarilakakên angga kami
lawan putra wadon
tan mulat ing siwi sasikine
malah ingkang suka rênèng kapti
pamakkên ta kadi
datan asusunu

Rèhning wus kinarsan ing Hyang Widdhi
pribadinya winong
wus tan khufu lan paduka rêke
pan saèstu saos makamnèki
nalirah tan kalih
paduka lan ulun

Amung rêke kewala ing benjing
Jêng Kyai lan êmbok
yèn wus jênêk nèng Wanamartane
lamun wulangun arsa papanggih
maring ulun tuwin
Tambangrarasipun

Paduka pêlêng anèng panêpin
èstu ulun panggoh
lan paduka samangsa-mangsane
dene tarak sa-ari sa-ratri
kang ayun hyun sami
kadi ingkang sampun

Duk kala nèng Jurang Jangkung nguni
yêkti sih Hyang Manon
ulun sinung ing sapatêmone
lan paduka tuwin maring bibi
tan pae lan benjing
saèstu kadyèku

De karsanta mumurih ing siwi
pupuling pandulon
aming putranta yayi kalihe
Jayèngrêsmi lawan Jayèngragi
sarubiyahnèki
kèngang pinulih hyun

Sagêd mantuk ing Wanamartèki
golong lan bêndhoyot
sagotrah lawan kulawangsane
mung punika kewala Jêng Kyai
myang bibi kang mugi
anarimèng pandum

Yata Kae Bayi Panurtèki
lawan ingkang wadon
duk miyarsa ing putra wuwuse
sinung palal tyasira Ki Bayi
anarimèng takdir
pinupus ing kalbu

Cipta sukur karsaning Hyang Widdhi
kang murbèng tumuwoh
karya titah drajat gêng alite
miwah pasiksaning dunya akir
wus pasti binagi
bagi sadayèku

Dadya lulus panarimanèki
kumambèng Hyang Manon
kang lwir sarah munggèng lautane
asrah karsaning Hyang Maha Suci
akêcap Kiyai
marang mantunipun

Inggih tuwan sang Adi Piningit
ngandika maring ngong
yêkti sun tan lêngganèng karsane
asru sukur kawula pupuji
Alkamdulillahi
wabarakalahu

Tuwin kinarsan dera Hyang Widdhi
kalanggênganing don
amêng titip ing rayinta anggèr
langgêngipun dènnya anyênyèthi
pun bapa pinanggih
wus rila jumurung

Pintên-pintên kinarsan ing Widdhi
wus bangsa kinaot
saking tuwan kang anucèkake
langkung dening sun narimèng Widdhi
mangkana dènnya ngling
maring Sèh Mongluhung

Tan prabeda lan rabinirèki
Malarsih rumojong
tyas wus nir tan anggrantês sukure
sadaya tan na kêcap pan angling
pakurmatira jrih
asêlan pandulu

Mring sang Sèh Mongraga kang piningit
kang wus winalios
Sèh Mongraga ris pangandikane
marang Kae Sèh Malangkarsèki
yayi mungguhing ling
ing gêsang puniku

Amung sukur lan tawêkal yayi
ugêr kang kinaot
upaminya sumbul lan tutupe
kang tawêkal pan wêwadhahnèki
sukur kang supami
apan tutupipun

Tan pae lan pêthi pralambining
wadhah tama amot
isi sotya nama rêtna adèn
kinunci lan panarimanèki
akukuh tan watir
sasimpênanipun

Sukur tawêkal panrima yayi
tri prakara rêko
wiwit nih iktikad ing kadadèn
ngilmu upami sêtya rêtna di
ginêmèn nèng pêthi
awèt tur linuhung

Karana ngèlmi puniku yayi
wahyu sih Hyang Manon
ginêlar lwir bantala sèsine
tuwin kadya angin siyang ratri
tan na têlasnèki
sihira Hyang Agung

Kang durung antuk sihing Hyang Widdhi
pamane kêkayon
mobah dening angin sru lirihe
yèn tan angin tan obah pribadi
kang kadyèku janmi
pan durung winahyu

Rumangsa sru yèn dipituturi
kadya ge kalakon
langkung brangtanira kapengine
lamun wus mungkur kang bobolèhi
tan ana samêndhing
labêting pitutur

Sarêng andhingkluk ingkang miyarsi
sarya nor karaos
kapalindêr aralira rêke
rumangsa yèn ora angêdohi
kang lir wijiling ngling
Sèh Adi Mongluhung

Angling malih janma tama yayi
tan kadi mêngkono
sayêkti elok salêlèjême
lir ron obah tan kalawan angin
mênêng yan kaidid
dening bajra lesus

Lirnya obah tan kalawan angin
janma wus winahyon
mintiring tyas kalawan boboleh
anglêpaskên budi lan pribadi
kang puniku yayi
kandhanging ngaluhung

Sawah wus wiwinih tri prakawis
sukur tawêkal mot
ping tri panarimanira tanjèh
kang puniku wawadhahing ngilmi
nèng pêthi upami
santosa barukut

Kang tan winih dhasar tri prakawis
tangèh yèn kawahyon
lir amanggih rukmi kathah bote
winadhahan godhong jati aking
duk ngangkat cinangking
godhonge jur-mumur

Tanggap ing tyas Sèh Malangkarsèki
dènta kapanujon
siwah ingkang myarsa sadayane
cipta samya karahmatan ngèlmi
tyasnya lir tinangi
wus tan sêlang surup

Sèh Mongraga angling abibisik
mring kang rayi karo
Jayèngrêsmi lan Jayèngragane
sira yayi tumutura mulih
rama Jêng Kiyai
wulangun kawlas hyun

Pamudyanta mring Kang Maha Suci
tinarimèng Manon
saking dahatira subrangtane
ngudi-udi panêdhanira ring
Hyang kang ngudanèni
sinungku rasèng hyun

Marma yayi utama umiring
marang rama êmbok
mulih mring dhukuh Wanamartane
ingkang rayi kalih matur ririh
kang punika inggih
amba lêngganèng hyun

Tan kabuka tyas ayun amulih
mring karajan dhukoh
rêmên jênêk nèng asrama bae
datan kaèngêtan yayah bibi
wus rahmat manggyan ing
jamaning asamun

Yèn ta amba mantuk ing desèki
têbih sêsanèng don
lawan tuwan tan pupul sanane
aprasasat pêsat muftakami
saking ahli sufi
yèn kenginga nuwun

Amba ngèstu padanta amukin
aywa sah kukupon
barkah tuwan kang andadèkake
ahli kawula kawasa mufid
ngasramèng mamidih
sumungkyèng Hyang Agung

Sèh Mongraga anauri aris
aywa sêlang sênggoh
kurmat yayi marang wong tuwane
sami ugi atangat Hyang Widdhi
ywa sumêlang kapti
wus datan kaliru

Ywa nikêlkên yayi ing ngatuding
ambodhokkên lakon
anut ing sojar kewala rêke
benjang yèn wus sêmada marêki
ring ari kang wuri
akupu wor ingsun

Duk liningan ingkang rayi kalih
tan lêngganèng pakon
kumambang ing wisesa sarèhe
samya umatur anyandikani
sang Sèh Amongragi
malih ngandika rum

Lah ta sira yayi Rancangkapti
paran darbe sugoh
sayah wong lulungguhan sasore
datan ana nyamikan inapti
wus dungkap wanci jing
bêcike angukus

Yèku ramanira Jêng Kiyai
angganya kalêson
tarak puwasa kongsi kalungsèn
sêdhêng padha ariyaya bukti
Nikèn Rancangkapti
liningan umatur

Kadi sampun amba angrêrukti
angukup pasugoh
amba wus nuduh wau sontêne
kinèn saji nulya Rancangkapti
nêmbah lèngsèr ngarsi
nèng wisma lèr gupuh

Monthèl Cênthini samya umiring
maring Nikèn wong ro
praptèng wisma mriksa pangukuse
bubucu sarampadanirèki
Darêman turnya ris
sampun sadayèku

Nulya kinèn anampa tumuli
anaoskên gupoh
mring jurang sêndhang Kalampeyane
Rancangkapti angirit nèng ngarsi
santri jalu èstri
prapta anèng ngayun

Laju tinata rampadanèki
aglar wus sumaos
Sèh Mongraga aris andikane
lah sumangga ing ngriku abukti
kang liningan gipih
samya atuturuh

Jayèngrêsmi miwah Jayèngragi
lan garwa tan wisoh
cipta tan arsa nadhah karone
sang Sèh Adi Mongraga ngling aris
abuktiya yayi
kurmat rama ibu

Ingkang rayi jrih lêngganèng kapti
dyan samya tuturoh
nulya lêkas bukti sadayane
Sèh Mongraga lan garwanirèki
datan karsa bukti
kewala aminggu

Kang nadhah tan pati mikantuki
kur-ukur kemawon
wus tan ahli nadhah sadayane
agung puwasa ing sabên ari
têrkadhang yan ratri
tan buka tan saur

Jayèngrêsmi lawan Jayèngragi
kinèn bukti royom
mring kang raka pinrih supayane
ywa kongsi bisa mêksa ka-aksi
mulwèng wantahnèki
kasujanmanipun

Mijil saking kalêmbatanèki
ganale minanon
yèn ta aywa kinèn bukti age
kadi tan bisa wantah ingaksi
tan wun lir Mongragi
kamuksananipun

Yata ingantya-antya kang bukti
tan ana kang dhokoh
kadya kucing gêring pambuktine
karowaking sêkul mung nyakêdhik
sa-antigan pitik
wênèh kang sajêbug

Wus antara dènnya samya bukti
luwaran linorot
cinarikan ambêng sinungake
marang pamburi kulawangsèki
jalwèstri waradin
kang ana ing ngriku

Wusnya rumat sadayanirèki
kang samya alunggoh
Sèh Mongraga alon andikane
maring rama ibu myang para ri
ulun amit anis
niscayèng asamun

Samya nabda aturira sami
sadaya rumojong
nulya asasalaman gêgêntèn
wus warata pasalamirèki
Kae Sèh Mongragi
uluksalamipun

Sinauran ngalekum salami
nulya muksa ing gon
maring jaman kaantênganane
wau Jayèngrêsmi Jayèngragi
sagarwanirèki
ingkang samya kantun

Sira Kae Bayi Panurtèki
lan Ni Malar rêko
langkung dènnya ing suka-sukure
dening kantun ingkang putra kalih
sagarwanirèki
langkung lêmbanèng hyun

Wanci bakda ijabahing ratri
basonkarsa ngayom
sênêning sitangsu lir sabêne
datan kadya duk maksih Mongragi
ratri pindha ari
jwaladipanipun

Mangunarsa angandika aris
mring arinya karo
lah sumangga mring masjid gêng jêbèng
utama majêmukan ngabêkti
wus andungkap wanci
pajar gidibipun

Tuwin lah sumangga Jêng Kiyai
anglinggar saking gon
miwah kakang Sèh Malangkarsane
lah suwawi jwarah maring masjid
kang liningan sami
ngilèn mring masjid gung

Lèngsèr sing taman sêndhang Kalampin
sadayarsa Suboh
mring pahèran ngambil toyastune
wusnya wulu adan ngalik-alik
pupujiyan asri
ngantya imamipun

Anulya kinamadan Ki Bayi
Panurta agupoh
ngaturan majêng ngimami rêke
gya mara yun Ki Bayi ngimami
angangkat suali
pangikaling kalbu

Pinarêngakên tibaning takbir
-ratul ikram mansoh
kadyantuk mina gogo jro warèh
singsêt panêkêmira jro takbir
tumèmpèl ngênani
pacampuhing kalbu

Datan mèngèng saking tingal jati
nalikane kono
wus wajaip titah tuminahe
ilhar kewala wawacanèki
tantara prapta kir
asalam bakda wus

Pupujian lagon sri kapyarsi
swara lanang wadon
sasmitaning lagu suka tyase
Kae Bayi lan Nikèn Malarsih
luwaring akingkin
wus pangguh lan sunu

Purna salirirèng pangabêkti
pra santri manganjor
bubar rêbut magawe sawahe
wanci pajar sidik surya mijil
ngujwalani salir
sinrang Arunesuk

Mangunarsa sakalangkung dening
sukèng tyasira non
mring kang rayi kalih rèh katêmbèn
myat kang warna pamulunirèki
Kae Jayèngrêsmi
kalihe linuhung

Mantiyantya surasaning galih
trêsna lir tunggal bok
miwah Sèh Anggungrimang tan pae
karênannya mulat ing sang kalih
mangalêmbanèki
trêsnanya gumantung

Nikèn Rancangkapti tan atêbih
dènnira alunggoh
tunggal Nikèn nyaring sakalihe
Ni Turida lawan Rarasati
kapati dènnya sih
lir sayayah ibu

Ki Sèh Mangunarsa ngandika ris
mring Jayasmara lon
lah punika yayi suwarnane
kadangipun kakanta Mongragi
kang sêpuh anuli
ngong sundhulanipun

Nulya wuragilipun pawèstri
puniku kang wadon
karabi mring Sèh Agungrimange
pupul nèng dhukuh ing Wanantèki
purwanya nèng ngriki
wirangrong sadulur

Miwah duk kalaning nguni
bêdhahing Giri kadhaton
samya nimpar paran têkèng purug
samya rêbut laris
duk cilik sih jajakan
pisah ngulon myang angetan

Kakanta Sèh Amongragi
dènnya alaris mangulon
priyangga mring Karang tanpa batur
manira wong katri
mangetan anrah paran
lan bakyunta Rancangkaptya

Santri Monthèl katrinèki
duk maksihe sami beyo
dumugi ing mangkya panggihipun
kakang Amongragi
wus kalihwêlas warsa
lagya papanggya punika

Tumungkul Ki Jayèngrêsmi
miwah Ki Jayèngraga nor
anging wus ngartika ing pitutur
-rira Sèh Mongragi
kang pinajar ing kuna
kadang ingkang ingulatan

Sèh Malangkarsa ngling aris
marang Sèh Mangunarsa lon
manira punika yèn parêng hyun
andika lilani
arsa madal pasilan
mantuk marang Ngardipala

Sèh Mangunarsa nauri
prayogi mangkya kemawon
bakdaning Jumungah sukur lamun
kongsi benjing-enjing
dumugi rèh papanggya
dadya tan cuwa kuciwa

Rèrèh tyas Malangkarsèki
dènnya pamit dadya kadho
Ki Sèh Mangunarsa lon amuwus
yayi Rancangkapti
sira asasaosa
nyanyamikan kang prayoga

Nikèn Rancangkapti aglis
Monthèl Cênthini agupoh
samya maring wisma anunuduh
maring wong sawiji
asigra kang liningan
anampa dhulang rampadan

Ni Rancangkapti nèng ngarsi
praptèng ngarsa tinata lon
wus samêktèng ngarsa rubiyah wus
sinaos pribadi
tan amor ing pra lanang
dhadharan samya angalap

Ingkang liningan nulya glis
angalap ingkang pasugoh
Kae Malangkarsa ris amuwus
lah ki jêbèng singgih
masalah babing keblat
mungguh ing sajatinira

Keblat mualat puniku
kang pundi yêktinya mangko
Ki Sèh Mangunarsa naur wuwus
kawula miyarsi
ingkang keblat mualat
adhêping karsa kang nyata

Nungge ing dalêm sawiji
kidul lor wetan kulon
tan ing ngandhap miwah tan ing luhur
nèng tatêlênging sih
nalika sapatêmwan
kalawan sira Pangeran

Tan tartamtu gyan kapanggih
murbèng sih kang tan kapindho
wimbuh kawimbuhaning ajumbuh
pribadinirèki
inggih keblat mualat
punika pan pasungapan

Gêntusing hawa toya sin
apan tan kêna tinanggoh
ing galih kang ganal sihing Hyang Agung
muhung ing pribadi
kang tan lawan tuduhan
wahyu priyangga ing mangsa

Purwaning ngilmu inangling
sayêkti kêdah linakon
marma ingkang wus man tan akudu
angunèn-unèni
lamun dadya lalakyan
watir rèh parêk babaya

Saking ganal kasusu ngling
nirkên kusuk ring Hyang Manon
Ki Sèh Malangkarsa sru gumuyu
winor dènnira ngling
ki jêbèng yèn karya jar
asangkêp tan na kuciwa

Lèjême wong ahli sufi
akunci liring wicara
lah ênggèh manira pan tumutur
kêwala ing yayi
rèh wus samya kasaman
tanggap rimbaging surasa

Sadaya mèsêm ing liring
samya suka rêna anon
Ki Sèh Mangunarsa lon umatur
marang Kae Bayi
Jêng Kyai karajannya
ing Wanamarta punika

Wartanipun saking ngriki
sakalangkung gêmah ing wong
akathah dhukuhnya kang puniku
pintên cacahnèki
miwah ingkang lampahan
inggih dhatêng Wanantaka

Kae Bayi anauri
yèn ing Wanamarta rêko
pan yasaning êmbah duk ing dangu
garumbul sasiki
ing akal binakalan
cicikal nèng Wanamarta

Mantuke bau sasiki
tumêrah mangke maring ngong
angluluri êmbah wau-wau
pinutihkên dening
Dipati Wirasaba
kinèn têngga patilasan

Ing Têgal Pucangan singgih
kabuyutan kang winongwong
barkat pagênêngan bumi minggu
tan kenging ing kardi
tinut nak-putu kathah
dhêdhêkah siti babangkan

Sarta barkahing agami
akathah minangkaning wong
samya ngupajiwa anèng ngriku
ing Wanamartèki
sêdhêng-sêdhêng kewala
gêmahe ing Wanamarta

Têbihipun saking ngriki
wolung dintên yèn linakon
tan randhat tan rikat dawêgipun
lêlampahan janmi
Sèh Mangunarsa nabda
lamun raharja ing benjang

Kawula ayun udani
marang Wanamarta dhukoh
yyan sinung kawasa ing Hyang Agung
kawula tutuwi
nawuh lan kulawangsa
miwah pra kadang paduka

Ki Bayi suka ngling aris
sukur kalamun sayêktos
mugi kalampaha kajadipun
mring Wanamartèki
lintang aplalunira
jêbèng karsa maulana

Wau sira Ni Malarsih
lan putrèstri tan kêna adoh
Rancangkapti miwah putra mantu
apantha pribadi
nèng salore mimbar
dènnya lungguh dhadhêkêtan

Ni Malarsih lingira ris
adhuh sutaningong karo
tanpa nyana sira lamun pangguh
lan lakinta sami
nèng ngêndi sananira
sun-ulati ngandra paran

Kongsi anjalak pangaksi
samarga tan wun tatakon
tan pantuk tuduhan ing mangkya wus
kapangguh nèng ngriki
pitulunging Hyang Suksma
kupu anèng Wanantaka

Kang putra kalih turnya ris
singgih barkah panduka bok
salampah kawula anèng ênu
amanggih basuki
tan wontên kang nukarta
têbih saking pancabaya

Pangrêncananing sasami
amba rinêksa Hyang Manon
sarta pandonganta sawabipun
rahayu ing margi
têmah sagêd papanggya
lan putranta anèng arga

Jênêk ngasramèng asêpi
tan wontên karaos-raos
Malarsih kang putra dèn-lus-êlus
sarwi ngandika ris
ya ta lah têmên sira
kalintang sêtya mring priya

Ngong tan duwe suta kalih
mung sira nakingsun wadon
ya kang muga sira tyasira yu
angumala manik
Rarasati Turida
umatur barkah paduka

Wus siyang wancining ari
para santri lanang wadon
samya bar Jumungah wong ing dhukuh
-dhukuh kèh kang prapti
pan samya myarsa warta
yèn Kae Sèh Mangunarsa

Tamuwan kadangirèki
Tambangraras lanang wadon
kakalih ngulama bagus-bagus
miwah kang pawèstri
langkung endah warnanya
marma dènnya yun wêruha

Wong desa ing kanan kering
marlokkên bar Jumungah kangwong
yata kang lungguhan pan andulu
wong solat kèh prapti
nulya samya agampar
mring pahèrastuti khadas

Nulya amapan mring masjid
jajar ing ngarsa amanggon
asunat tahyatal sunat wulu
rong salam wus tartib
jalwèstri samya prapta
kang asalat bar Jumungah

Rame swaraning wong ngaji
gêdhe cilik tuwa anom
umyung sri kapyarsa yata wau
ingkang lagya prapti
Kae Sèh Amongraga
lan kang garwa Tambangraras

Laju nunggil ing pawèstrin
sira sang Sèh Adi-kaot
nunggil Ki Panurta kang alungguh
sami angingsêri
mangkana wus antara
surya nêngahi bêdhugan

Dangu nulya dèn-salahi
rêsêp tan na sabawèng wong
nulya yat-ayatan gya adan sru
bakda sunatnèki
sigra Ki Malangkarsa
kang angambuh mangasiral

Ngalangkên êcisipun
santak maca mangasiralipun
swara lêmpêng cêtha kalimahanèki
sêmbada sajakira sru
lir undhang-undhang sakèh wong

Têkèng lafal wasmangu
wa-atingu rakimkumullahu
wusnya mangasiral nulya Jayèngrêsmi
anampani êcisipun
minggah mimbaring karobong

Uluk-salam ping têlu
gya andonga Lingindil Islam sru
ingaminan ing santri kathah ramya sri
swaranya ambata rubuh
wusnya gya kang anèng kobong

Auluk-salamipun
nulya Kae Jayèngrêsmi gupuh
ngarsèng mimbar dènnira adan aririh
sawusira adan wau
kang kutbah wiwit amaos

Kutbah mudat birillun
sajak rênyah Ambiyolah femul
ngêntul-êntul swaranira rum mamanis
gêtas rênyah muluh tutus
kang myarsa tyas lir binêthot

Katêmbèn ing pangrungu
tan ana duwe swara kadyèku
sakèhing wong tuwa anom jalu èstri
samya kaeraman ngrungu
kir'at ngês wilêting ulon

Tantara dangunipun
dènnya kutbah têka ngakiripun
santak pandonganira Tulak-bilai
nulya kinamadan gupuh
sarêng ngadêg sakèhing wong

Kae Sèh Amongluhung
ingaturan angimami ngayun
nulya majêng sira Sèh Ki Amongragi
ngimami wêktu linuhung
andadèkkên salat mansoh

Muhung giyat kang muhung
jênênging usali traping kalbu
takrul takyin pinurnèng sastrastha kèsthi
pinusthi nyamlênging kalbu
kang tan bakal ing pandulon

Dinulu kang kadulu
sarêng ing tingal tumibanipun
maring takbiratul ikram linastari
saking ing asma Allahu
pêsatnya pangalihan gon

Kadya tranggana ruru
muksèng ngakasa sampurnaning kalbu
myang lir pendah kang madu jinogan warih
campuring kilang lan ranu
tan kijab wrananing jumboh

Tan na antaranipun
saking makal wus Kalèk tan makluk
tanshuding Alip mutakalimun wakin
ing lam tabngil jaidahu
sastra pat Asma Hyang Manon

Cawuhing Alip tamsur
khafkhabirah ehe hu akhadu
rèraping ngul darajad jênênging takbir
sastra pat kang bangsa makluk
panjinge catur wiraos

Ing ikram mikratipun
munajatu tubadil kawêngku
lirnya ikram cêngêng tan sawiji-wiji
lir turu durung ngampêlu
komplang lêsning tan kacambor

Bangsa mikrat liripun
mungguh jênênging salat puniku
tan kaslusubing solah-tingkah salirning
mung saungge Hyang Maha Gung
unggahing luhur tan kayom

Munajat ing liripun
sapocapan lan Allah Kang Agung
purbaning sih tan na sêlan liyaning ngling
kasuciyaning pawuwus
ingkang datan katêlangso

Tubadil pan liripun
wus kagêntèn wimbuhing Hyang Agung
datan kêna ingaran pisah lan nunggil
wus anèng pribadinipun
datan sawiji tan roro

Wusnya purnèng pandulu
gya istihah saha wajahipun
sarta lawan tumanihahira tartib
maca Patekahira lus
mat-kasare tan kaledhon

Kalimah tan kasawur
kinawruhan kang sakatah pitu
wusing Patekah surate kang winuni
apan surat Sujadahu
anti dènnira angaos

Surat Sujada dangu
têkèng lapla yasjuda sujud
amangsuli adêg rêkangate malih
tamating surat arukuk
sujud antara sujud ro

Rêkangat akiripun
sawusing Patekah suratipun
surat Kasar angantuk pamaosnèki
kang makmum myarsa kayungyun
dening wawaos waspaos

Tamat surat arukuk
iktidal sarta tuminahipun
pangadêge rêkangat dipun-Kunuti
ingaminan sri abarung
nulya sujud ro alunggoh

Tahyat salam bakda wus
pupujiyan lagon ngayud-ayud
sri kapyarsa swaranya tan na sarênti
gya dhikir samana barung
rêmpêg swara tan na moncol

Wusnya dhikir aplalu
donga rahayuning limang wêktu
Jayèngraga nangsib swaranya winijil
lir kajiman swaranya rum
kang myarsa tyase sumêdhot

Kadi runtuh alêdhung
gigal kapanggal ing swara kang nuntung
ngalik-alik mêthit mêrit muluh rujit
krêkêling ulon angêntul
landhung lêga tumalawong

Sakèhe kang angrungu
pating daringak samya andulu
marang ingkang nangsip Kae Jayèngragi
parèstri cipta tyas wuyung
lir lali-laliyèng bojo

Nadyan samining kakung
sama kasmaran mring swaranipun
Jayèngraga angluwihi swaranèki
angalêmbana sadarum
tuwa anom lanang wadon

Purna pandonganipun
asalawat sasalaman gupuh
kumarubut ngalap barkah agêng-alit
aluhur mubêng lumaku
arahab pasalaming wong

Bakda Jumungahipun
wusnya sunat gya kandhurinipun
wolung ambêng agêng kinêpung pra santri
wus pinaras bêngipun
pantha kupêng têpung lunggoh

Anulya Ki Pangulu
Li-muntaha andonga Majêmuk
ingaminan gumêrah sakèhing santri
wus nutug pandonganipun
dan lêkas nadhah karoyom

Santri cilik arusuh
nora na kantèn pamanganipun
rêrèjèngan kapyukan sêrundèng ragi
samya rêrêbutan lawuh
tabokan dhodhog-dhinodhog

Tambuh rowangnya caruk
ting jalêrit acawuk-cinawuk
santri tuwa murina anake nangis
ingilonan seje udur
salin babah padha dhaplok

Gêdrah udrêg agêlut
têndhang-tinêndhang jagur-jinagur
dadya pipisahan sakathahing santri
Ki Monthèl nudingi gêbug
sru mojar hus-hus dudu wong

Tanpa kèring si Cêblung
ambakna wong nora anggah-ungguh
duwe polah cêlangkrakan lir wong baring
ana pra kiyai agung
dadak ora angon tinon

Samya jrih mire mundur
Kae Bayi Panurta andulu
kagagas tyasira kèngêtan duk nguni
duk gawene Sèh Mongluhung
myat santri cilik arusoh

Suka wêlas andulu
maring santri wasana amuwus
hèh gus santri Monthèl ywa sira srêngêni
wus adate rare rusuh
ngong biyèn ya lir mêngkono

Mèsêm sadayanipun
myarsa kang rama andikanipun
wus luwaran kang samya nadhah kêndhuri
pra santri bubaran mantuk
wau kang samya alunggoh

Ki Bayi Panurtèku
lawan Kae Sèh Adi Mongluhung
Sèh Mangunarsa lan Sèh Malangkarsèki
lan Sèh Anggungrimang wau
Jèngrêsmi Jèngraga anom

Pariminta Mongsantun
miwah kulawangsa Ki Piturun
Darmadana Prakosa lan Palakarti
Saloka Salodha nêngguh
Martaduta lan pra wadon

Ni Malarsih alungguh
lawan Nikèn Tambangraras wau
Rancangkapti Turida lan Rarasati
Monthèl Cênthini abikut
angrukti sasaji gupoh

Rancangkapti agupuh
tata dhadharan anèng ing ngayun
kang wowohan olahan sangkêp mawarni
wedang mamanisanipun
nèng ngarsa sami sumaos

Nulya ngancaran sampun
sakèhing kang para tamunipun
sami ngalap nyamikan sasênêngnèki
Sèh Mongraga ngandika rum
ing rama miwah maring bok

Ulun madal palungguh
mring sasana ngasramèng asamun
utami kang samya jênêkan alinggih
sadaya anor jumurung
ing karsa ingkang kinaot

Dan asung salamipun
sadaya ngrahabi salam gupuh
gantya-gantya mangalap ing barkahnèki
gya linggar lan garwanipun
lir kundur mring wisma tinon

Wau ta kang alungguh
ngaturan kundur mring wismanipun
Mangunarsa sadaya samya umiring
nèng pandhapa tata lungguh
malbèng wisma kang pra wadon

Muwah sasajènipun
kang samya lungguh nèng pandhapa gung
sira Kae Malangkarsa angling aris
yayi Sèh Mangunarsèku
rèyang lagya têmbe tumon

Ênggèh pamulunipun
sang Sèh Adi Mongraga linuhung
saèstu yèn wus janma tama Otadi
amêdhar wantahing wujud
karya kaèsaksan kang elok

Wus pae warnanipun
miwah cahyanira sru sumunu
Mangunarsa nauri sarya norragi
mangsa borong ing pandulu
mapan wus sami waspaos

Wanci akiring Luhur
manjing ing Ngasar sami awêktu
salat Ngasar maring masjid jalu èstri
myang pra santri samya wêktu
karênan myat tamu karo

Ing bakda Ngasar-ipun
samya kakaring mring Jurang Jangkung
myat paguwan Pasimparan kang panêpin
papan palanggatan dulu
tinamaning puring andong

Ki Bayi Panurtèku
ingkang tinut pungkuring pra sunu
Mangunarsa Gungrimang Malangkarsèki
Mongsari Parimintèku
Jèngrêsmi Jayèngraga nom

Santri Monthèl tan kantun
miwah Malarsih wau tumutur
Rancangkapti Turida lan Rarasati
Cênthini Darêmanipun
anon caryaning kalangon

Tirah tikunganipun
palindhukanirèng Jurang Jangkung
ingkang samya sinêkar sataman asri
kang ron sinrang ing surya lum
sêkar pradapaning sinom

Ascarya wuryaning taman
pulo Palanggatanèki
sira Ki Sèh Amongraga
nèng ngriku dènnya aningit
pulo mênggêr amukir
samadyaning Jurang Jangkung
sangkêp kang pasêkaran
sari anjrah rusmèng siti
pudhak sili ngadhodha sêkar angambar

Lir wêntis kèsisan sinjang
argulo tongkèng taluki
noja dangan puspanyidra
sidawayah widasari
saruni mandhakaki
andong patramanggalandul
kayu puring kayu mas
pacar wè myang wora-wari
wonga-rumpuk wongatali ragaina

Sisikatan anggrèk wulan
mangunêng lawan kumuning
pucang rum ambabar mayang
gandanya amrik awangi
kèh brêmara mumurih
madune puspita linut
ambrêngêngêng lir pendah
priya priyêmbadèng rabi
kèngêling kumuda sinrêp ing sadpada

Kadya dyah pinriyêmbada
kinuswa-kuswa ngèndhani
kacupan cêcêp-cêcêpan
wus kisêp manis nulya nis
jarah nguswa lan sari
sarinya wuwur aruru
sadpada sah nèng sana
ngingisêp ring sêkar kincip
kèngêl gaganging kêmbang kabyatan kombang

Wau ta ingkang mamara
Kae Bayi Panurtèku
lawan kang putra sadaya
ninitik ingkang panêpin
anèng pamêlênganing
pamidikaning ngaluhung
samya karênan mulat
gandanya rum tan ngêndhati
kadya ukuping tilam kang rinatusan

Rasa-rasa luminggara
nèng ngriku sêngsêming ati
pasênêtaning utama
mamangun wuryaning ngaksi
tamat pamulatnèki
antara suryarsa surup
linggar saking langgatan
Kae Bayi Panurtèki
ingkang samya anitik ing patilasan

Sadaya wus kawêratan
pangrasaman Jurang Miling
samyarsa mulih mring dhêkah
nut margèng jurang pipinggir
palêstrènira asri
jajanganan mangsèng ngundhuh
têkan sêndhang Klampeyan
kewala laju mring masjid
rêbat wêktu mring pahèran samya kadas

Myang santri jalu èstrinya
samya salat maring masjid
ramya dènnya pupujiyan
angantu imamirèki
wus kinamadan nuli
Ki Bayi ngimami ngayun
wus jênêngakên salat
pangabêktinira Mahrib
wus antara bakda Mahrib laju Ngisa

Purna wêktuning asalat
paragat salirning bêkti
salawat asasalaman
luwaran sakèhing santri
ingkang kari alinggih
Kae Bayi Panurtèku
lawan kang para putra
kewala anèng ing masjid
Malarsih lan putrèstri mantuk mring wisma

Kang rukti saosanira
lah-olahan ingkang adi
sêkul lalawuhanira
tuwin nyanyamikanèki
Malarsih Rancangkapti
Turida Rasatènipun
Cênthini myang Darêman
bikut samya nglaladèni
angungukus dhadharan ulam-ulaman

Sawusnya rumat sadaya
Darêman lawan Cênthini
angirit pawong rencangnya
asaos maring ing masjid
tinata anèng ngarsi
wedang papangananipun
wowohan lah-olahan
paudutan lan patsirih
Mangunarsa nyarakkên dhadharanira

Anulya samya angalap
sasênêngira binukti
Malangkarsa ris wacana
lah yayi Mangunarsèki
manira apêpanggih
lan Sèh Adi Amongluhung
manira linèjêman
ing ngèlmu ingkang hakiki
raosing tyas rèyang kari sadungkapan

Paran gyaningsun têtanya
purnaning marang kadadin
kasampurnaning agêsang
têkèng jamaning ngasuci
yèn pinarêngna ugi
kita sagêda papangguh
kadi sampurnèng driya
saking Sèh sang Amongragi
sarta rasaning tyas wulangun yun panggya

Sèh Mangunarsa lon nabda
inggih kewala kang mugi
wontêna sih pinanggihan
ing sang Adi Amongwingit
rèh andika yun malih
maksih karêntêngan kalbu
utami dèra arsa
arsa ing saratri mangkin
lah suwawi sami rahab raratiban

Sadaya parêng ing driya
sami tilawat rawatib
sira Ki Bayi Panurta
Jayèngrêsmi Jayèngragi
Sèh Mangunarsa tuwin
Gungrimang Malangkarsèku
Mongsari Pariminta
Piturun lan Palakarti
Ki Salodha Saloka lan Drêmadana

Prakosa lan Martaduta
Ki santri Monthèl anyambi
dupa pakutuganira
aramya swaranya asri
trap wiwit ing adikir
ngasud kawiridanipun
pangikaling salsiyah
satariyah nakisbandi
barjah jalallah kang tinajul tarkinya

Ubêg guyêring kapala
tibaning isbat tanapi
myang manjing wêktuning napas
ngênirkên cipta salirning
muhung panggunggungnèki
maring Hyang Kang Maha Luhur
nora nana Pangeran
anging Allah kang nganani
ingkang Êsa dadèkkên alam sadaya

Wus antara tuk salêksa
bakda suhuling ngadikir
Ki Bayi amaca donga
Anggungrimang anangsibi
barungan wong kakalih
kalawan Kae Piturun
dhasaring duk ing kuna
dhalang singir anggronggèngi
parèstri kèh kedanan rupa swaranya

Sira Kae Anggungrimang
duk anom jajakanèki
anama Ki Mas Cabolang
Ki Piturun ran Nurwitri
katêlah dêlah mangkin
swaranira misih punjul
sabên lamun singiran
parèstri maksih ting griming
anjajawat mring Piturun Anggungrimang

Angêlik swaranya santak
lir suling dèn-panêrusi
bêning gumrining araras
gêtêr mêrit muluh rujit
grêgêl ukêle sami
tan sarênti êmbatipun
mèsêm Ki Jayèngraga
Malangkarsa suka mèksi
Pariminta Amongsari ngalêmbana

Wong nèng wisma kering kanan
jalwèstri samya ngaruhi
lo Kae Ki Anggungrimang
lan Piturun barung nangsib
lir sisindhènning ringgit
pan katênta swaranipun
auntas gêtas rênyah
mandah duk sih bêgèr nguni
têlung mono bayake ulah suwara

Pan antuk kalih rambahan
Anggungrimang dènnya nangsib
nulya Kae Jayèngraga
ing apti sumambung nangsib
swara rum mèt ngêsnèki
tan karirihên tan asru
lêmpêng êmpuk angêmbat
angêlik ngungkung abêning
ngêntul-êntul grêgêle swara wilêtan

Mègo raras Ambiyolah
pèmulmanwèd Angarabi
lêga alêp angumandhang
lir gêndhing pinalu lirih
ngêse ambêlèr ati
gêtas untas manis arum
luwês runtung gumuntang
angrèndèng cangkiding rinding
ngangkang kadya rêbat pakolih santênnya

Sor swaraning kang barungan
Anggungrimang tan nambungi
mèsêm Kae Malangkarsa
sasmitèng mitranya kalih
Pariminta Mongsari
nor tanggap saliring sêmu
pra mitra kulawangsa
kagawokan swara tandhing
adu luwih swara tambuh kang kasorra

Ciptaning nala sadaya
Gungrimang kasor sathithik
ing swarane Jayèngraga
sadaya katêmbèn myarsi
swara lir Jayèngragi
swara rum anganyut kalbu
Kae Bayi Panurta
tamat dènnya donga ratib
nulya samya salawat asasalaman

Waradin sakulawangsa
Malangkarsa gumuywa ngling
dekêpenak piniyarsa
kiadhi kang padha nangsib
rasaning swara lungit
kang sawiji nyenggol kalbu
swaraning kang barungan
rasane ambêlèr ati
singa unggul ewuh pinilih sajuga

Gumuyu ingkang miyarsa
sêmbada lan kang inangling
tan na bisa amilaha
ing swara salah sawiji
jroning tyas yêkti milih
ngalêm mring Jayèngragèku
Mangunarsa ris nabda
nyarakkên nyamikanèki
nulya samya anggape kang dhadhaharan

Wau ing dalu punika
wanci wus kaluruk siji
yata Ki Sèh Amongraga
saking sasanèng awingit
praptarsa amanggihi
mring tamu kang dèrèng mantuk
mêdhar kang amalela
lawan kang garwa sarimbit
uluk-salam kagyat kang samya tumingal

Gupuh mingsêr kang lungguhan
kurmat ring sang wau prapti
wus kinèn tata alênggah
sung salam ing sadayèki
anjawab tangan gipih
gantya-gantya warata wus
samya nor jrih umulat
mring Kae Sèh Amongragi
marikêna tumungkul konjêm bantala

Sèh Mangunarsa ris nabda
lah Monthèl turana aglis
ibu lawan ariningwang
yèn kang putra wau prapti
Ki Santri Monthèl aglis
mring wisma nimbali gupuh
Ni Malarsih agêpah
miwah Nikèn Rancangkapti
lan Turida Rarasati tansèng wuntat

Tan dangu prapta ing ngarsa
Sèh Mongraga angingsêti
Cênthini lawan Darêman
anata dhadharanèki
santri Monthèl angrukti
dupa pakutuganipun
ratus dupa angambar
nanduki sajroning masjid
sang Sèh Adi Mongraga aris ngandika

Yayi Kae Malangkarsa
para sesuk ayun mulih
umatur ingkang liningan
pangèstunipun sang yogi
sèstunipun kula mit
barkah tuwan kang kasuwun
Kae Sèh Amongraga
angandika arum manis
ênggèh sukur kewala Alkamdulillah

Rêke yayi ing ngagêsang
purnaning tyas ing kadadin
sakêjêp liyêping tingal
kalayapan ing pangèksi
-èksi paesan jati
dènkaliling têkèng kalbu
budi wahya jatmika
makaming sarira latip
Suksma jati pan minangka sasaning Hyang

Yèku layaping wong wus man
pasênêtan jiwa dhiri
anèng makalling kanêngan
yêkti tilaming Hyang Widdhi
tan nana lyan sanèki
arah saking ing ngajunun
adaim ring Hyang Suksma
pupuling ro ing sawiji
anèng jaman junun daim kandilulah

Rêke kandil kandêlana
kalawan tashuding kapti
kang kapita kapi-brangta
marang ing dalêm sawiji
-wiji kang tan kawijil
pangantênganing ngaluyut
pagute pajumbuhan
carêming sih kang wigati
nir kang walêr sangkêr rèh tan linarangan

Purna roroning atunggal
tan na kula lawan Gusti
pagut ikraming paningal
rêke kalawan pribadi
tan na ingkang mastani
ing lyan amung dhèwèkipun
mujud tan maujuda
ya uga wujuding Gusti
iya kula pan uga sira Pangeran

Marma ingkang para sêdya
mahalul dungkap ngalêwih
alambar kalawan brangta
tan wèngwèng pangrambatnèki
muhung maring kajatin
kajatmikaning sakayun
ibadah tan katimpah
ing panggawe kang tan mingsil
usul gêcul nunungkul kalbu kang tama

Yèku yayi ingkang mawa
wuking tyas kang têkèng jati
kajatèning kajahatan
cipta kang sêrik-sinêrik
tan turak ing saksêrik
lumêkêt sihing ngaluput
parêk panggawe coba
rêncana murung kadadin
yèku yayi aywa dhèpè ing pepeka

Dèn-waspada maring titah
-ing Hyang wus binagi-bagi
ywa ngarah ahlining janma
sacukuling tyas pribadi
yayi wong ngenggar buddhi
ngakèhkên lalahan catur
atutur kabungahan
cucudan paguywan angling
anênangi kibir jubriya sumêngah

Anggunggung karana dunya
cêgahe wong ahli supi
dudu madahabing khawas
waskitha kasuding ngèlmi
dalil akerat jati
kang muslim makam ngaluhung
karana ing ngagêsang
parlu waspada ing pati
patitising sêdya kang maring kasidan

Wiwinih mring kawaspadan
kalawan ingkuping budi
tawakup pupusing driya
tan lèmèr ing krama lair
kang ngêgar-êgar budi
kabuburanning têkabur
tan kobêr anêlangsa
maring Hyang Kang Maha Luwih
saking dening kandhih bidêngahing manah

Tan cukup sukuring nala
mumulad tyas ingkang muslim
wigar kajatiyanira
tan bisa tumêkèng mufti
sababing kadyèki
tan cawuh madahabipun
ahli dunya akerat
wus bagi-bagi pribadi
kang punika yayi rêke Malangkarsa

Ywa korup ing pasurupan
ing Dalil kalih prakawis
ahli dunya lan akerat
kinarsèng Widdhi pribadi
tan kengang sêlan-sêlan
ing panganggêp ngaku-aku
kang kulêm ing kanêngan
kêdah nungge anuhoni
punapi kang dadya santosaning karsa

Ke Malangkarsa nor-raga
kagunturan sabda gati
palimpinganing utama
kataman tyasnya mawêrdi
cumêplong lir tinangi
tanggap tatrapirèng kalbu
kabuka kabuling tyas
naratas raosing galih
tan sumêlang apadhang tan kumalêndhang

Miwah kang samya miyarsa
sadaya cathêt ing kapti
langkung suka-rênanira
pasang surupira wêning
Jèngrêsmi Jayèngragi
myarsa dêlinge pamuwus
kagagas tyasnya kadya
tan rêna pupuling janmi
wus karênan jênêk anèng kasamunan

Yèn sampurna tan kinarsan
ing raka Sèh Amongragi
kalangkung lêganing driya
kajijèn srawungan janmi
ciptanira ing galih
tan arsa tumulya mantuk
maring ing Wanamarta
narèhkên karsanirèki
rêke mufit kewala nèng Wanantaka

Tan bastu ing laminira
mangkana osiking galih
yata malih angandika
sang Kae Sèh Amongragi
lah yayi Rancangkapti
sira sasajiya gupuh
bubucu kang samêkta
Nikèn Rancangkapti aglis
lèngsèr ngarsa Cênthini lawan Darêman

Mundhut rampadan mring wisma
tan adangu nulya prapti
tinata nèng ngarsa aglar
Mangunarsa ngancarani
ngaturan awawanting
nulya sadaya tuturuh
nulya sarêng anadhah
jalwèstri kêmbulan bukti
Jayèngrêsmi kalihe kinèn kang rama

Samya bukti sawatara
sira Ki Sèh Amongragi
lawan Nikèn Tambangraras
mucang kewala tan bukti
antara dangunèki
kang samya anadhah kêmbul
nutug nulya luwaran
ambêng rampadan cinari
sinungakên ing pawingking kulawangsa

Miwah pamong ingkang ana
watara jalu lan èstri
Ni Rancang nuduh Darêman
kalawan wadon Cênthini
kinèn naoskên ngarsi
dhadharan nyamikanipun
agupuh kang liningan
dhadharan ngajokkên ngarsi
wus cinaran angalap sasênêngira

Sèh Mongraga ris ngandika
mring kang rama lan kang bibi
paduka kantun jênêkan
ulun amadal palinggih
mring asramèng asêpi
lamun paduka saèstu
mantuk mring Wanamarta
lan putra yayi kakalih
mugi samya anglanggêngna ing pandonga

Sakarsanta narèhêna
kukulèn lawan pra siwi
anèng dhukuh Wanantaka
lulungsèn mimilih ari
sangate kang prayogi
kang panuju dintênipun
manawi ulun datan
kiksaning paduka singgih
sampun kongsi paduka amangun brangta

Kae Bayi Panurtèki
sinambramaning kang putra
anor nauri sojare
lah inggih sumanggèng karsa
anggèr linggaring gyanta
anging tur kawula wau
lamun wulangun ibunta

Ing têmbenipun dumugi
yèn pun bapa ngarsa-arsa
sabên antaraning têmbe
mugyanggèr dhanganing karsa
papangguhing pun bapa
lan ibunta benjangipun
nèng karajan Wanamarta

Sèh Mongraga ngandika ris
gih mugi kalampahan
kajad paduka ing mangke
panggya wulangun ing suta
mring Nikèn Tambangraras
ing benjing samangsanipun
onêng anèng kaênêngan

Nulya tur salam Mongragi
ring rama Bayi Panurta
gupuh anjawat tangane
saha pupuji maring Hyang
lukar kang patêkêman
Tambangraras awotsantun
ing sudarma kalihira

Gantya sung salamirèki
mring Kae Sèh Malangkarsa
gupuh ngabêkti salame
pupuji sukuring Suksma
anulya sadayanya
nêmbah atur salamipun
rinahab ngulungkên asta

Sawusira samyastuti
nulya sang Sèh Amongraga
dak lumaksana saking gon
sarya dènnya uluk-salam
sinauran ing kathah
ngalaekum-musalamu
samya anutakên lampah

Mijil wiwaraning masjid
nulya ris tan katingalan
mulyèng ing kasamunane
kang kurmat wangsul gyannira
kang Kae Sèh Mangunarsa
alon dènnira amuwus
mring Kae Bayi Panurta

Paduka kawula turi
akundur anèng ing wisma
lan putranta yayi karo
sareyan nèng patilaman
wau kang ingaturan
tan lênggana nut sakayun
Kè Bayi kundur mring wisma

Lan garwa miwah pra siwi
Jayèngrêsmi Jayèngraga
Turida Rarasatine
Anggungrimang lan rabinya
sakulawangsanira
samya mulih mring brang kidul
de Kae Sèh Mangunarsa

Lan Ki Sèh Malangkarsèki
Amongsari Pariminta
kang kantun nèng masjid gêdhe
ing dalu datan winarna
wusing bakda Subuh-nya
samya maring masjid agung
tata dènnira lungguhan

Kae Bayi Panurtèki
Jayèngrêsmi Jayèngraga
Ngunarsa Malangkarsane
miwah Ki Sèh Anggungrimang
myang mitra kulawangsa
pra garwa Cênthini bikut
saos tadhah sasarapan

Bubucu angêt sumaji
miwah lalawuhanira
ladha gule bobor loncom
pindhang barongkos balendrang
abon age sujènan
dhèndhèng gêpuk pal puk duduh
limpa ati lan sêrêgan

Sarundèng karupuk pêtis
basêngèk pitik lan wagal
pêncok rêmpah gêcok gadhon
myang janganan gugudhangan
sambêl lalab-lalaban
sangkêp sawarnining lawuh
andhèr tinata ing ngarsa

Mangunarsa ngancarani
ing sadaya turuh asta
ingkang ingancaran age
gupuh samya wiwijikan
dan samya lêkasnadhah
jalwèstri royom akêmbul
pikantuk dènnira nadhah

Ing sawataraning bukti
rèh wus ahli tan anadhah
kasêngkutan ing angête
angindhaki catunira
kalawan saban-saban
antaranira wus runtug
luwaran tuturuh asta

Ambêng rampadan cinarik
sinungkêm ing kulawarga
myang santri jalu èstrine
watara tuwuk sadaya
tan têlas linorodan
Cênthini Darêman gupuh
naoskên dhadharan agya

Juwadah jênang surabi
wingka-pudhak kêtan-salak
gêmblong lèmpèng ulèn-ulèn
carabikang puthu mayang
garêndul jênang caca
sinang pisang raja suluh
wi gêmbili lan katela

Sangkêp dhadharan aenjing
Mangunarsa anambrama
nyarakkên nyanyamikane
nulya ngalap sasênêngnya
andimik nyanyamikan
Kae sèh Malangkarsèku
alon wijiling wacana

Lah yayi Mangunarsèki
manira apapamitan
madal pasilan ngong rêke
mantuk marang Ngardipala
maruput mupung enjing
mapan wus antuk sih sinung
pituwa rèh kasampurnan

Sasat idayat adêling
gyan manira atirakat
nèng dhukuh Wanantakane
lamun sami karaharjan
lami enggalaneya
sayêkti manira wangsul
kadi tan antara lama

Mangunarsa anauri
sumanggèng karsanta kakang
sokur yèn juwêt marang ke
puruita ing asrama
acadhang sih wuwulang
ri sang Adi Amongluhung
kang langgat nèng kawingitan

Wus rinojong dènnya amit
nulya gupuh sasalaman
mring Ki Bayi Panurtane
pupuji sukuring Suksma
warata gantya-gantya
myang pra mitra tur salam wus
linilan madal pasilan

Dan umangkat saking masjid
sira Ki Sèh Malangkarsa
Pariminta Mongsarine
sarwi anguluki salam
sarêng nauri nabda
ngalaekum-musalamu
kang mentar laju lampahnya

Lêpas lampahing wong katri
datan cinatur ing marga
yata kang kari alunggoh
nèng masjid Ki Mangunarsa
Kae Bayi Panurta
Jèngrêsmi Jayèngragèku
lan Sèh Kae Anggungrimang

Ni Malarsih Rancangkapti
Turida lan Rarasatya
Cênthini lan santri Monthèl
miwah sakulawangsanya
Saloka lan Salodha
Prakosa lawan Piturun
Martaduta Darmadana

Kalawan Ki Palakêrti
sira Ki Bayi Panurta
ris ngandika mring putrane
lah kulup Ki Jayasmara
lawan Ki Jayèngraga
yèn wus bombong tyasirèku
payo pikir mumuliyan

Maring ing Wanamartèki
kapan kang panuju dina
katêmu etung bêcike
sira Kae Jayasmara
nor-raga lon turira
amba kadhawahan wuwus
paduka karsa kundura

Maring ing Wanamartèki
lan ibu sumanggèng karsa
anging ta kawula rêke
kang manah dèrèng kabuka
ing mangke umantuka
maklum paduka kasuwun
lagya dèrèng bombonging tyas

Kajat-kawula amufit
kewala nèng Wanantaka
iktikat narèhkên rêke
sêdhêng wontên rêrêming tyas
rapuhing pacawuhan
inggih saking kawan taun
myang satuwahing tirisan

Tan susah paduka tuding
kawula kinèn mantuka
yêkti mantuk ing priyangge
mring karajan Manamarta
pupul lan kulawarga
anging mangkya dèrèng untung
kalawan pitulunging Hyang

Atur-kula Jêng Kiyai
mugi ywa dahat ing driya
sung maklum pangapuntêne
rèh amba nikêl ing karsa
nuwun kang pangaksama
tuwin ingkang karsa-ibu
kang mugi asung sih marma

Kae Bayi Panurtèki
duk myarsa aturing putra
langkung ngungun ing driyane
alon dènnira ngandika
mring Kae Jayèngraga
lah sira kewala kulup
amulih kalawan reyang

Salah siji milyèng kami
mulih marang Wanamarta
kang kari kakanta dimèn
anèng dhukuh Wanantaka
kewala agêntèna
nèng kene lan ingkang mantuk
Jayèngraga nor turira

Mring rama lan ibunèki
tan pae atur kawula
kadya kakangmas wiyose
yêkti kawula lênggana
yèn kinèn umantuka
pintên banggi benjangipun
yèn wontên bombonging driya

Sayêkti tan sagêd têbih
lawan kakang Jayasmara
tumutur saliring kang rèh
kawula sêdya pruwita
anèng ing Wanantaka
acukil têki ngarêmbyung
ing bumi babangkak cêngkar

Lêgêg tyasira Ki Bayi
myang kang ibu sungkawèng tyas
wangkote putrane karo
wau Ki Sèh Mangunarsa
ris dènnya nambung nabda
mring Ki Bayi Panurtèku
myang ing ibu angrarêpa

Ingkang punika Jêng Kyai
mugi kang santosèng driya
pinupus lan panrimane
samantên sihing Hyang Suksma
jalaring katarima
Jêng Kyai pandonganipun
maring Hyang Kang Maha Mulya

Kyai Bayi Panurtèki
duk myarsa sasojarira
Sèh Mangunarsa rinaos
ningkês tyas anut ing karsa
rèh kaluhuran sabda
ngandika mring garwanipun
wus ywa sumêlang ing driya

Mangsa bodhowa ing takdir
bagi-bagine atitah
kang wênyah lan kang kinaot
poma sira dèn-arila
sukurira ring putra
pisah ing santaranipun
srahna mulyaning Hyang Suksma

Duk myarsa Nikèn Malarsih
nalanira binoleyan
mring raka lan putra dene
sumarah rèh tan lênggana
wus narimèng Pangeran
lêgawèng tyas suka sukur
wus saèstu sasananya

Dangu kang samya alinggih
antaranira ring siyang
ing wanci sawusing gawe
sira Ki Bayi Panurta
ngaturan mring kang putra
kundur ing dhukuh brang kidul
wismanira Anggungrimang

Winastanan Wanasari
sadaya samya ngaturan
tan lênggana anut ing rèh
anulya sami lumampah
maring ing Wanasêkar
kalangkung tinamu-tamu
samua sugatanira

Kae Bayi Panurtèku
cinatur nèng Wanantaka
kongsi sadasa arine
kèh dadya rênaning driya
myat putra kalihira
katri kang asramèng samun
samasa sring pinanggihan

Tan bastu ing siyang ratri
panggya lan Sèh Amongraga
lan Nikên Tambangrarase
lirnya rênanya mring putra
anèng ing Wanantaka
kasuba-suba kalangkung
mring Mangunarsa Gungrimang

Myang mulat srining desèki
pasang pasitèning tanah
akathah palanggatane
lir rasa-rasa mantuka
marang ing Wanamarta
ginumatèn ing sakayun
sinungga-sungga ing kathah

Langkung dènnya ngaji-aji
mintir punjunganing janma
lyan saosane sabêne
kang putra Sèh Anggungrimang
kurmating Mangunarsa
kalintang sinugun-sugun
tan ana kang kakurangan

Lan rarakêtaning asih
Mangunarsa Anggungrimang
maring arinira karo
Jayèngrêsmi Jayèngraga
tansah ing dalu siyang
langkung sih sinihanipun
lir pendah têmantèn anyar

Angêlirkên marang rabi
saking sih lêgawèng driya
kang rayi kalih tan pae
tan anggalih marang garwa
rèhning tyas kacondhongan
ing sasolah bawanipun
tan na kuciwa kacuwan

Tan prabeda garwanèki
Rancangkapti mring Turida
miwah mring Rarasatine
tansah ing sanalikanya
samya têlêng sihira
lir lali-laliyèng kakung
saking sih kasamyèng nala

Nalikèng dina sawiji
sira Ki Bayi Panurta
ing wanci bakda Ngisa-ne
angandika mring kang putra
Kae Sèh Mangunarsa
lamun kaparênging kalbu
reyang riki papamitan

Mangkin bakda Subuh mami
mantuk maring Wanamarta
pan wus lami anèng kene
nutug nadhah sih-andika
tan sagêd mangsulana
pintên banggi ta ing besuk
sagêd naur sih marmanta

Sèh Mangunarsa turnya ris
kang botên paduka sabda
adarmi kewala rêke
wajib paduka priyangga
tan rumaos gagadhah
saking sabda sartanipun
barkah pandonga-paduka

Ing mangke karsa angikis
kundur saking Wanamarta
yèn kenging mugi sumêne
sarèh ing dalêm sacandra
anèng ing Wanatanka
tan cuwa raosing kalbu
myat sudarma kalihira

Kae Bayi Panurtèki
arum wijiling wacana
adhuh sutaningsunanggèr
langkung panarimaningwang
anak jêbèng sung marma
lamun rahayu ing pungkur
manawi sagêd wangsula

Kang putra umatur inggih
ngandika mring arinira
hèh Gungrimang ing bêcike
Jêng Kyai dènnira arsa
kundur mring Wanamarta
lah anuduha sirèku
ing pra kulawangsanira

Andhèrèkakên Jêng Kyai
mring karajan Wanamarta
layan wong têlu papate
utama lamun luwiha
Anggungrimang turira
sumanggèng karsa anuduh
sanadyan amba kinarsan

Nguntap mring Wanamartèki
Mangunarsa ris ngandika
mitranta bae lan Monthèl
Salodha lawan Saloka
Prakosa Damardana
kalima Monthèl bae wus
sêdhêng ratabe nèng marga

Gungrimang anyêndikani
nulya Cênthini Darêman
anyaoskên dhadharane
wowohan kang lah-olahan
sangkêp pala sawarna
Kae Sèh Mangunarsèku
ngancarakên nyanyamikan

Angalap sasênêngki
yata wau ingkang prapta
Sèh Mongraga lan garwane
gupuh kang samya tumingal
ngingsêri palungguhan
sung salam mring rama ibu
myang mring pra ari sadaya

Gupuh samya angabêkti
marang ing Sèh Amongraga
samya tumungkul mabukoh
Kae Sèh Adi Mongraga
turnya ris mring kang rama
paran Jêng Kyai saèstu
kundur maring Wanamarta

Kang rama aris nauri
ênggèh saèstu kadyèka
mangkyènjang ing bakda Suboh
kula kalawan ibunta
dene ari kalihnya
tan ayun tumuntur mantuk
mring karajan Wanamarta

Pan maksih kayun amufid
alanggat nèng Wanantaka
rêke kumêdah sumêne
rèrèh ing dalêm tri mangsa
utawi langkungira
saking sapêndhak warsèku
tan bastu dhangan ing driya

Sèh Mongraga turira ris
kang mugi narimèng titah
saking Hyang Kang Murbèng Ing Rèh
mênggah kautamanira
ngêningkên tyas kang brangta
lyan saking brangti Hyang Agung
manpangat ngênirkên brangta

Karantênipun Kiyai
wiwinih ugêring tekad
sabar sukur lan rilane
anarima ing satitah
kang wus tinakdir ing Hyang
tan kengang ingaku-aku
wus palalipun priyangga

Ingkang makatên Kiyai
kang lambar catur prakara
tan watir pangibadahe
singa pingil ginaota
asarèh paedahnya
tan kasêrang kasaliru
suci ing apêngalira

Ingkang punika Kiyai
mugi kang katuhwèng driya
utami kawêkasane
ngèlmi kang tumanêm tekad
lir sotyantuk êmbanan
santosa ahli linuhung
mungguh anggyaning agêsang

Marma tur-ulun Kiyai
myang ibu lintang marmamba
singsale sak-sêrik rêke
mugi ta kalampahana
Kae Bayi Panurta
nir ta anggrantês ing kalbu
Sèh Mongraga malih nabda

Wusing tur-amba Kiyai
kawula nutkê raharja
paduka kundur ing mangke
pasalam ulun kewala
mring rinta kulawangsa
sadaya tiyang sadhusun
kang rama nor andikanya

Ênggèh insya Allah ugi
mêradinakên kang salam
kulawangsa sadayane
Sèh Mongraga ris turira
yèn wus kawrat tur-amba
ulun amadal palungguh
marang kasamunan amba

Angandika maring rabi
yayi Nikèn Tambangraras
sira ngabêktiya rêke
marang rama ibunira
agupuh kang liningan
ngabêkti ing rama ibu
pupuji sukuring Suksma

Nulya Ki Sèh Amongragi
tur salam mring ibu rama
saha pupuji sukure
gya sung salam sadayanya
agêpah pra arinya
samya tur bêkti gantya wus
Mongraga nis sing sasana

Sakêdhap tan na kaèksi
kang kantun nèng palungguhan
sasambèn nyanyamikane
wau sira Jayasmara
kalawan Jayèngraga
umatur ring rama ibu
sarwi nêmbah nguswa pada

Atur kawula Jêng Kyai
bêkti-kawula kewala
paringkên nèng sadayane
salam mring pra kulawangsa
maklumipunjêng rama
ambarsa mring Jurang Jangkung
nêpèng pulo Palanggatan

Kang ramèbu anglilani
nulya tur salam mring raka
Mangunarsa Gungrimange
gya lèngsèr Ki Jayasmara
myang garwa arinira
mring panêpèn Jurang Jangkung
pulo sela Palanggatan

Datan winarna ing ratri
yata kawuwusa enjang
ing wanci bakda Subuh-e
sira Ki Bayi Panurta
aris dènnya ngandika
nak jêbèng Mangunarsèku
myang anak Sèh Anggungrimang

Reyang amadal palinggih
kewala samyandum harja
donga-dinongakkên rêke
Sèh Mangunarsa turira
inggih dhatêng sumangga
nulya ngling mring arinipun
Rancangkapti lah dèn-agya

Saosa pasèmèk bukti
kang liningan sigra mentar
anuduh pawong wadone
Cênthini lawan Darêman
kinin anyaosêna
bucu lan rampadanipun
sigra kerit maring karsa

Sira Nikèn Rancangkapti
anata piring rampadan
mawêrna lalawuhane
Sèh Mangunarsa nambrama
ngaturi turuh asta
Ki Bayi Panurta gupuh
angatag kêmbul anadhah

Nulya sadaya wawanting
dan lêkas bukti kêmbulan
apikantuk panadhahe
wus antara dangunira
luwaran kang adhadhar
ambêng cinarikan mundur
gantya nyamikan mangarsa

Cinarakakên anuli
samya ngalap mamangsêgan
wus anutug antarane
sira Ki Bayi Panurta
ngujarkên pamitira
Sèh Mangunarsa jumurung
gupuh samya sasalaman

Gungrimang Ni Ranjangkapti
ngabêkti mring ibu rama
saha pupuji sukure
Mangunarsa nuduh marang
Monthèl lan kulawangsa
asadhiya sadaya wus
tan na girise parentah

Wau Ki Bayi Panurta
ngandika mring rabinira
lah nyai payo umangkat
maruput mupung aenjing
ruktinên gendhonganira
ngling inggih sampun samêkta
dan samya sarêng umangkat
samya amudhun sadaya

Mangunarsa Anggungrimang
Rancangkapti anut-wuntat
marang raka kalihira
dènnira anguntap lampah
tumêkèng jawining dhadhah
Ki Bayi Panurta mulat
mring kang putra katrinira
rinangkul Ki Mangunarsa

Sarwi angling angrêrêpa
dhuh ki jêbèng sutaningwang
lah sampun ngriki kewala
sêdhêng panguntaping lampah
kang putra nor aturira
pupujya raharjèng lampah
wus samya tarimèng driya
saksana nulya lumampah

Kang umiring sadayanya
Monthèl lan Cênthini miwah
pra kulawangsa lilima
Saloka lawan Salodha
Prakosa lan Darmadana
miwah ta Ki Martaduta
kapitu wadon kathahnya
sêsanga sadayanira

Kang mawan sêdya mantuka
mring karajan Wanamarta
adulur nut pagalêngan
ramening wong amakarya
tan ana lêbaring mangsa
kang maluku ngaba-aba
hir bo o o kiya-kiya
kang macul namping galêngan

Kang nêbar ngurit gumundha
lumêncut ngêmping mêrkatak
wênèh ramening panènan
gumrah rare gusah-gusah
nèng gubug agêgêtakan
saking lor kidul sauran
anggonjèng sasawi sawah
lintang srining patêgalan

Amyang ambiyêt wohira
pêksi pingulan anjêprah
mamangsa pêncaring toya
pêksi manyar bêranjangan
angringing kêjêr nèng tawang
gêlathik êmprit tatêban
dêruk putêr gagantêran
pêrkutut manggung timbangan

Tanduknya hur kung ngrum raras
abocor nora sandhungan
sanggyaning paksya lit munya
lir gamêlan kinênongan
kang nêropong manggung ing pang
panging wrêksa ngungkang jurang
tumalawong angumandhang
karya ancaryaning awan

Sira Ki Bayi Panurta
lan garwa raosing driya
kagagas nèng krajanira
mulat papan sri kawuryan
sênêning karajan harja
tan pae lan Wanamarta
nglinging tyas èngêt ing putra
ya layak yèn sutaningwang

Jayèngrêsmi Jayèngraga
anjênêk nèng Wanantaka
papanne banar asimpar
loh jinawi wukirannya
nganorkên ing Wanamarta
mangkana osiking driya
rasa-rasarsa muliha
saking kèh srining kawuryan

Kasênêdaning oliya
mukmin kas Sèh Amongraga
amanon sênênging desa
pêrkutut gêng ro amunya
tan lyan gyan lir ingingonan
nèng rahu lan nèng rêjasa
taman pulo Palanggatan
Ki Santri Monthèl umojar

Ya ta lah pêrkutut ika
lir kêmpul lan kênong munya
ngong suluh-suluh tan kêna
jare ana kang angarah
sinuluh sring dadi ula
jinontrot wong pira-pira
pulut ilang plikêtira
jotone sinambêr pêjah

Kawêlèh sakèh misaya
Ki Salodha nambung nabda
yèn manuk kalih punika
wus dadi dhanyanging desa
angkêre kagila-gila
wong têbih-têbih angarah
sring tan eling nèng gwannira
wus lumrah ujaring kathah

Pêrkutut ing Wanantaka
nora kêna ginagampang
Ke Bayi Panurta nabda
ya iku manuk utama
dadi duwèkke wong kathah
ajênêk tan ingingonan
mendah Kae Jayasmara
lan arine Jayèngraga

Ngon-ingon kang kinarêman
mung pêrkutut kang siniyan
lawase reyang miyarsa
pêrkutut nora kadyèka
iku paran manuk anyar
apa dhasar pêksi lama
Ki Santri Monthèl turira
sawêg sawarsa punika

Marma kathah kang angangkah
tita antara tan kêna
kinèndêlakên kewala
dene pêksi sampun manggyan
anèng rahu kang sajuga
satunggil anèng rêjasa
ing Jurang Jangkung Langgatan
wau Ki Bayi Panurta

Wus anglintangi sabinan
dènnya angrarandhat lampah
napak wana têrataban
dungkap têpi pakêtêban
wana gung pagrêngan tuwa
Ki Bayi alon ngandika
lah anak bagus kalima
Saloka lan Ki Salodha

Martaduta Darmadana
kalima Bagus Prakosa
kang samya anguntap lampah
wangsulèng ngriki kewala
wus sami reyang tarima
kang laju laris nut reyang
Monthèl Cênthini kewala
milu marang Wanamarta

Lah anak Ki Drêmadana
yèn prapta rika matura
mring nak jêbèng Mangunarsa
miwah ing Ki Anggungrimang
yèn Monthèl Cênthini mangkya
kilayu mring Wanamarta
ngambil duwèke nèng kana
ginawa mring Wanantaka

Sêdya jênêk nut lakinya
kêrasan nèng Wanantaka
dene kang atuduh marga
Monthèl kewala wus grêma
samya nor ingkang liningan
saha tumutur sadaya
yun tumêkèng Wanamarta
Ki Bayi malih ngandika

Ywa padha sumêdya prapta
mring karajan Wanamarta
rêke ing benjing kewala
rika sampi mrêtamuwa
ing mangke wus reyang sêdya
lumaku dhapur tirakat
dadya tan ngêlongi niyat
wus padha para wangsula

Wau kang samya liningan
tan ana lêngganèng karsa
sarêng dènnya papamitan
linilan sadayanira
angabêkti sasalaman
pupuji raharjèng marga
wusnya dan sarêng lumampah
kang nulak lan kang umangkat

Pra kulawangsa wong lima
mulih maring Wanantaka
yata Ki Bayi Panurta
lumampah pan wong rong somah
laju lêpas lampahira
Ki Monthèl kang gêrma marga
datan mangsuli dadalan
kang kambah duk angkatira

Napak wana grêng gêrotan
anusup angayam-alas
tumurun nèng jurang parang
sumêngka ring palunguran
tan ana tatasing wana
dhukuh têbih onjotannya
yèn dalu kampir ing desa
yèn raina anrang lampah

Raryan kalamun asalat
randhat lampah anèng marga
sabab arowang rubiyah
dadya lumampah satitah
wus têbih dènnya nrah paran
wus tatas kang wana-wasa
antuk nêm dina nèng marga
wus tan ngambah wana pringga

Malapan desa kewala
kadhang karsa amampira
kalanira yun anadhah
mangkana dènnya lumampah
kantun lampahan sasiyang
kalawan sapanginêpan
karsanira Ki Panurta
sinêrang pindha sarkara

Tan cinatur lampahirèng margi
Bayi Panurta lan garwanira
kapat lan Cênthini Monthèl
gantya ingkang winuwus
ing karajan Wanamartèki
lamanira tinilar
marang Kae guru
lan saputra èstri priya
pasêmone desa gung samun asêpi
ilang kênyêping desa

Pala-pala tan nana ngêmohi
roning kitri sêmu bang angarang
tan na pradapa rumêmbe
pan wus sasasi langkung
pitung ari lan pitung ratri
pra kadang kulawangsa
kabèh wong sadhusun
tan pakantuk nambut karya
pijêr susah amikir kang sami ngikis
dene tan ana prapta

Tansah sidhêkah ing siyang ratri
kajad sami cipta glis muliha
kang padha andon paranne
sadaya ngayun-ayun
warna-warna kèhning kêndhuri
tumpêng janganan jênang
abang miwah sungsum
kang panganan warnan pasar
miwah banyu kêmbang tuwin opak-angin
supaya glis praptanya

Wong sadesa tan nana ngêpoti
tuwin yèn nuju dina Jumungah
mawarna kèh kêndhurine
miwah ingkang atunggu
ing wismanya Kiyai Bayi
pinatah gigiliran
siyang lawan dalu
wong sapuluh tan na kurang
myang kang anèng wismane Ki Jayèngrêsmi
wismane Jayèngraga

Siyang dalu wontên kang nunggoni
miwah wismane Ni Tambangraras
tan pae siyang dalune
wau kalanirèku
para kadang ing sabên ari
samya apakumpulan
anèng pandhapa gung
pandhapane Ki Panurta
Ki Suwarja Wiradhustha lan Panuksmi
Panamar Kulawirya

Miwah Ki Pêngulu Basarodin
Ki Sêmbagi Jumpêna Jêmpina
Lawatan lan Malangbonge
Luwaran Jagasatru
nalikanya sami alinggih
myang pra santri kang tuwa
anèng pandhapa gung
Ki Suwarja lon lingira
lah wus pirang dina lawase ing mangkin
Kyai dènnya tirakat

Wiradhustha anambungi aris
inggih sampun sawulan laminya
wikan langkung lan kirange
ana mastani langkung
wontên kirang dènnya mastani
Ki Kulawirya nabda
lah uwa ing ngriku
pun uwa ingkang kèngêtan
Ki Sêmbagi nauri wacana aris
sarwi anocoh kinang

Èngêt-kula duk kesah Jêng Kyai
kala ing dintên Tumpak Paing-nya
nuju Kulawu wukune
Endra paningronipun
Kerangan pan ingetang mangkin
êmèh salapan dina
kirang kalih dalu
pêndhak Tumpak Paing-ira
lagya dintên Kêmis Kaliwon puniki
sawulan lwih tri dina

Puniki ta apan wuku Wukir
Ki Suwarja anambungi sabda
dospundi uwa ing mangke
mênggah ing lampahipun
inggih putra-dika Jêng Kyai
paran laju amendra
nglangut anrang purug
pambatangipun pun uwa
putra-dika Ki Bayi Panurta mulih
mangke tan nana prapta

Ki Sêmbagi anauri aris
inggih makatên petanganira
enggal lamine pan mulèh
tan tumut angêlangut
malah witne dintên puniki
Wukir Kêmis Kliwon-nya
Guru Tungle Tulus
sangsaya utamanira
wong rarasan kang ala datan sayêkti
kang rasan bêcik nyata

Kulawirya nambung mèsêm angling
kados lêrês pun uwa sojarnya
kados tan darung karsane
Ki Wiradhustha muwus
kadipundi pênêdirèki
rêmbuge sanak kathah
punapa sinusul
yèn agung kinèndêlêna
kados ina têmên kinadangkên sami
sadulur padha lanang

Sanadyan wus tan linilan nguni
dadi gawe kadang kulawangsa
kinèn ananambut gawe
datan karsa sinusul
saking maklumira Jêng Kyai
marang sadayanira
rêkasaning laku
yèn kongsiya dadi lampah
anging mungguhing budi kita pribadi
kapriye yèn tega-a

Sêtun têmên katon tanpa kardi
kadi sukur pisah lawan kadang
de tan ana iktiyare
sakèh kang myarsa wuwus
tatrap tyasnya kadi tinari
sapêkêt aturira
andadèkkên rêmbug
samya sêdya sumusula
para kadang miwah pra kulawangsèki
tan nana lênggana-a

Akêkangsèn ing angkatirèki
sira Ki Wuragil Kulawirya
alon matur ing rakane
mênggah rêmbug puniku
botên amamaoni angling
sawêg kula piyambak
kang kêpanggih kalbu
tan rêmbug yèn sinusula
nadyan kapanggiha rakanta Jêng Kyai
kadya tan tinarima

Pan wus dadya karsanipun nguni
datan arsa yèn kaupaya-a
lagya samantên karsane
lan kaping kalihipun
ngrêbat sunat atilar wajib
lamun saèstu samya
sumusul ing purug
anêbar pra kulawangsa
datan wande sêpên ing Wanamartèki
sintên ingkang rumêksa

Ing kagunganira Jêng Kiyai
mutawatir darbèk tan rinêksa
mangsa wandeya ing mangke
dèn thi-ithi ing pandung
sagèn gène pating jalêgir
siyang-siyang tumandang
tan ngêntosi dalu
yèn kalampahan tiwas
sintên ingkang tinutuh tiwasing budi
lyaning pra kadang-kadang

Lamun tan rumaos mutawatir
inggih sumangga karsanta kakang
rèhning kula tiyang ênèm
kumaki kêdah matur
Ki Suwarja nambungi aris
abênêr Wiradhustha
rêmbuge adhimu
si Wuragil Kulawirya
wurungêna rêmbugirarsa ngulati
rêke bêcik rumêksa

Amituhu wêkas kang nèng tulis
prayoga gugon-tuhoning ujar
tan ana sambekalane
rèh anikêl ing tuduh
kadipundi uwa Sêmbagi
kang liningan ris nabda
sami lêrêsipun
mung kaot mawi faedah
rêmbagipun rayinta anak Wuragil
amituhu rumêksa

Kathah kewala pakantuknèki
wus mupakat rêmbag tan ngupaya
Ki Kulawirya ngling manèh
dingarèn kang Pêngulu
mênêng bae datan ngudhoni
lah iku lagi apa
kaya wong gêgêtun
kang Pêngulu Basar mojar
wong pun pênêt kang dèn-udhoni punapi
kula montên wong bawang

Kulawirya mèsêm anauri
wong nglêmbêrêg ngono jare bawang
tuduh wong ingan ing gawe
panyanaku kang Ngulu
jaluk gawe kudu ngulati
asaguh tanpa rowang
Ki Basar ambêkus
dene gêcok nantang lalab
kêbo kuru lumaku dipun pasangi
kêrêp kêmrosa-rosa

Kulawirya gumuyu nudingi
i i kang Basar dede sêmoa
kongsi buh-êmbuh wangune
sadaya gêr gumuyu
tumingal mring Ki Basarodin
wanci têngange surya
ramut kang angukus
Ni nDaya praptèng pandhapa
mila angling rina bêngi Basarodin
tansah dadi paguywan

Pêngulu ngling ngong nganti asêdhih
sabên katêmu tan na bosênnya
wong sok dèn-poyoki bae
Ki Kulawirya muwus
lah-lèh botên moyok bibi
wong sok sêlang-surupan
anggung blubak-blubuk
dudu têmbunge tinêmbang
Nyai Daya gumuyu sarwi anuding
mring Ni Sumbaling sigra

Kinèn naoskên bubucu aglis
Ni Sumbaling gya nampa rampadan
sarta lan nyanyamikane
tinata anèng ngayun
nulya asasaos kêndhuri
tumpêng janganan jênang
miwah sêkul wuduk
Ki Luci naoskên ngarsa
Ki Suwarja ngling lah iya kono Luci
sira tatanên pisan

Sapa kang kajad asung kêndhuri
apa ujube Luci turira
kang punika kêndhurine
sanak pamagêrsantun
kajad nglujêngakên Jêng Kyai
anulya dinonganan
marang Ki Pêngulu
pan sami lêkas anadhah
apikantuk wau kang sami abukti
lagya satêngah mangan

Nuripin prapta ngirit kêndhuri
Ki Pangulu santak dènnya mojar
e lah dene ana manèh
Kulawirya gumuyu
andêlêna KiBasarodin
yèn ana ambêng prapta
sidik ing pandulu
wus luput ing kakilapan
lah andawêg kang Pêngulu nèh dongani
sampun tanggunga sisan

Ki Pangulu Basar anauri
gih mangke kewala dinonganan
sawêg satêngah kêndhurèn
kêtanggêlan amuluk
dadak lèrèn andonga amin
gawe kadhone mangan
Ki Wirya amuwus
dika dongani kewala
sampun kudu susah nganggo amin-amin
dimèn maksih amangan

Dika dhewe ngriku andongani
Ki Basar andhêkêm kokoh jangan
dènêmbat-êmbat puluke
Kulawirya gumuyu
lah ta apa Ki Basarodin
malah kokoh anekad
mundhak cêngkang puluk
dènetung têmên tunanya
Ki Basar ngling bok-bèn dongani pribadi
wong padha bisa donga

Samya gumuyu kang aningali
wus antara nutug dènnya nadhah
aluwaran sadayane
kêndhurinira dinum
myang kang anyar sami binagi
dinongan kajadira
rahayuning purug
warata sadayanira
Ni Sumbaling ngajokkên dhadharanèki
wedang pakinangannya

Kae Kulawirya angling aris
saking panduginipun pun uwa
mênggah Jêng Kyai lampahe
paran enggala mantuk
tuwin taksih tangèh tan mulih
wawi coba nèh batang
enggal laminipun
Ki Sêmbagi lon amojar
sarwi udud kalobot gêng dènnya nglinting
têmbako uwur mênyan

Satêropong bêndhol pucuknèki
wus sêptane udud klobot mênyan
dèn-êmpakakên anjêbèr
anglandêng kukusipun
anggalayêm nauri aris
yèn ujaring kang dina
Kêmis Kliwonipun
apênêt sawukonira
Wukir Dewa Guru Tungle Tulus nênggih
salamêt tur karêgan

Anging pancasudanya tan bêcik
Kaliwon wolu Kêmis lilima
tiba Bumi-kapêtake
pinèt ing Kêmis wolu
Kliwon wolu apan pinanggih
nêmbêlas yèn ingetang
sêkawan puniku
Ki Pêngantèn lunga sanja
-sinanjanan nora nana dhawahnèki
pan wadhah nora nana

Lamun dipun-petang dina sasi
taun windu pan windu tibanya
kados sih lami praptane
enggalipun sataun
puniku yèn arsa umulih
yèn tan karsa mantuka
windon tamtunipun
pan dèrèng kenging kinira
nulya sutanira dhewe Ki Sêmbagi
Luwaran wastanira

Nyêmpaluki mring bapanirèki
dèrèng têlas pamikir sampeyan
petangan lyan ing ramale
lamun sampeyan etung
etung papat arêrês ugi
pinèt tanggal punika
tanggal ping nêmlikur
winastanan dina Mayang
langkung pênêt slamêt wong lungan glis prapti
yèn dagang kauntungan

Lan palintanganipun Muhtari
kêdah rikat ing lampah glis prapta
yèn dene ta tanggal rêke
Sri Kitri Gana Liyu
Pokah ing nêmbêlas-dhawah Sri
inggih pangraos-kula
têntu enggal mantuk
Jêng Kyai Bayi Panurta
ing sadintên rong dintên punika prapti
sumangga bêbatangan

Ki Sêmbagi sèlèh ududnèki
wurung dènnira anocoh kinang
mojar mring putra ambêkos
ih ambakna wong muwus
bocah calak anyêmpaluki
amawal ing wong tuwa
bangêt kumênthusmu
amêthèk prapta wong lunga
amalêmbung kaya ya iya-a masthi
yèn luput priye sira

Ki Luwaran mathênthêng ngêncêngi
mêngkuhi inggih wulang sampeyan
punapa tuwan kasupèn
Ki Sêmbagi asêndhu
sapuluh wus petangan mami
tumiba nora nana
watêke ya suwung
pêngalape nora têka
Ki Luwaran kumrêjêg dènnya madoni
marang ing bapakira

Kulawirya mèsêm anyêthèki
gumuywa ngling êndi kang kasoran
sapa kang bênêr pêthèke
de gèsèh pêthèkipun
kang Luwaran lan Wa Sêmbagi
singa kang ora nyata
tan kandêl kang kantun
sabab tan nyata pêthèknya
Ki Luwaran manthènthèng lir angêcosi
Jêng Kyai praptanira

Lêpatipun mangke benjing-enjing
Kae Bayi pan amêsthi prapta
kula yèn sampun amêthèk
mangsa gothang sarambut
Ki Sêmbagi sêrêng dènnya ngling
alangan têmên sira
bocah nora patut
kumaki mangsa bènjosa
ngênas-ênas gêgabêre tanpa kering
cêlathu lan wong tuwa

Ki Luwaran tumungkul ngèsêmi
batinira wus olèh pawarta
tuture kaponakane
lunga ètèr sing kidul
wus padha ring Kiyai Bayi
Panurta lan kang garwa
Cênthini tan kantun
lawan santrine satunggal
kala dalu nginêp desa ing Saruni
ananggung panginêpan

Dinuga dina niki aprapta
marma kêncêng tan wigih pêthèknya
Luwaran tan nglairake
wusnya dènnya angrawus
Ki Sêmbagi mring sutanèki
Ki Suwarja ris nabda
uwa pênêtipun
wus lingsir sami bubaran
rêbat wêktu Lohor sêdhênge umanjing
rêke sami dodonga

Mugi sayêktinya enggal prapti
yèn pinarêng dèrèng mangsa prapta
kewala mung basukine
nulya bubaran mantuk
sosowangan sadayanèki
sarwi anggawa bêrkat
wau tan kinuwus
yata Ki Bayi Panurta
angrêrêmbên ing lampah karsanirèki
praptaning Wanamarta

Aywa kongsi wontên kang udani
pinrih satêngahing waktu Ngisa
yata wau ing lampahe
parêk padhukuhipun
dènnya wêktu Asar nèng margi
maksih tanggêling lampah
kasiyangên wau
kampir ing dhukuh Pagutan
wismanira bubundhêl santri Nuripin
nèng palanggaranira

Ki Nuripin kagyat aningali
marang ing Kae Bayi Panurta
lan garwa myang Cênthinine
satunggil santrinipun
gupuh dênnya amêlayoni
anêmbah tur pambagya
sarwi angêmu luh
Ki Bayi nauri nabda
iya bangêt tarima-reyang Nuripin
rika padha waluya

Myang rabine nêmbah tur pambagi
pinojaran kaslamêtan sira
Nuripin ngling mring rabine
lah saosa dèn gupuh
dhadhaharan saananèki
lan sira bêbêthaka
sadhela dèn-gupuh
sapakone ana bocah
lah mènèka dawêgan karambil wilis
ya cangkingên kewala

Kae Bayi Panurta ngling aris
aywa susah sira anugata
manira tumuli mulèh
reyang tanyèng sirèku
paran kabèh padha basuki
kadang myang kulawangsa
kabèh wong sadhusun
KiNuripin aturira
inggih lujêng pandonga-dalêm kang mawi
tan wontên kara-kara

Kula lagya prapta sapuniki
inggih sakenjang wontên karajan
bakda Ngasar amba mulèh
sabênipun tan mantuk
kongsi kalih ari tri ari
ngrukti karya ambêngan
anglujêngkên wau
salampah-lampah paduka
tuwin pra kadang santana magêrsari
limrah tiyang sadesa

Datan wontên kêndhate sa-ari
malah siyang dalu asidhêkah
sami kewala kajate
anglujêngkên sadarum
ing salampah-dalêm Jêng Kyai
ambêng sadintênira
bancang pitu wolu
tumpêng jajanganan jênang
warnan pasar myang sêkar tanapi warih
supaya srêping lampah

Kae Bayi Panurta duk myarsi
aturnya Ki Nuripin mangkana
angondhok-ondhok driyane
ketang wêlas ing kalbu
marang kulawangsanirèki
kumêmbêng locananya
muwus anggarathul
Nuripin yah iya ta lah
anak putu wong sadesa trêsnèng kami
asru panrimèng reyang

Muga lèha pamalêsing Widdhi
tinitahna cukup sandhang pangan
sarta lawan ngibadahe
wanci surya sumurup
Kae Bayi ngandika malih
lah wus Ripin kariya
reyang yun umantuk
Nuripin matur sumangga
pan kawula umiring kundur Kiyai
paran ta wêktu salat

Rèhning sampun dungkap wêktu Mahrib
salat ngriki kewala ing langgar
Ki Bayi lon andikane
nora Ripin sun laju
mêngko bae wêktu ring kali
sêdhêng wong tan uninga
kewala mung parlu
mêngko Angisa mring wisma
dan umangkat saking Pagutan Jêng Kyai
Nuripin anèng ngarsa

Agêgancangan lampahirèki
praptèng kali kèndêl sami salat
rêbat parlu ing Mahrib-e
sawusing bakda wêktu
puji dhikir andonga Sukril
purna saliring sunat
dan mangkat lumaku
tan ana janma uninga
pan kumênyut myat papane Pasar Paing
Ke Bayi lan kang garwa

Uluk salam mring kang mara bumi
cipta kadi-kadi sinauran
Ki Bayi suka driyane
manjing sajroning dhusun
mèh andungkap saya-trang jawi
yata Ki Kulawirya
pan arsa lumêbu
mring masjid Mangu asalat
pan kapagut ing raka Kiyai Bayi
rêmêng datan waspada

Ki Kulawirya anapa aglis
sapa iku lumaku pêtêngan
arsa malêbu paranne
Kè Bayi mèsêm muwus
iku sapa tanya ring mami
gajêg si Kulawirya
iya apa dudu
Ki Kulawirya tan samar
yèn kang raka Kae Bayi Panurtèki
gupuh nêmbah tur salam

Nyakup jêngku turnya saha nangis
adhuh Jêng Kyai datanpa nyana
paduka prapta ing mangke
tur pambagya rahayu
Kae Bayi nauri aris
mawaspa garap sabda
dhuh riningong bagus
pambagya-para ring reyang
sira yayi paran ta padha basuki
matur bêrkah paduka

Nulya tur sêmbah salamirèki
mring Nikèn Malarsih pambagyanya
winangsulan waluyane
alon malih umatur
pra putranta paran umiring
kang raka ris ngandika
ya mêngko ngong tutur
nulya laju lampahira
Kulawirya pamit sakêdhap umulih
ngambil sorog nèng wisma

Ingantyan nèng paregolanèki
Kulawirya praptèng wismanira
rabine têlu winêrtèn
kinèn aglis lumêbu
sarta kinèn ngrukti sasaji
sêkul ulam panganan
sasêgêranipun
kalayan pateyanira
sinandikan nulya wangsulira aglis
prapta ing paregolan

Tumama ring palatarirèki
laju kewala marang ing wisma
Ki Kulawirya ge-age
anyorog korinipun
jroning wisma wus dèn-pandami
Sumbaling lan Ni-nDaya
nèng pagandhokipun
wetan bakda dènnya salat
Ngisa mojar sapa kang ngêngakkên kori
apa Ki Kulawirya

Anauri gih kawula bibi
yun mariksa yèn wontên kang ewah
miwah rêgêd jêrambahe
nauri inggih sukur
lamun tiyang sanès mariki
mojar mangsa puruna
wong liya lumêbu
sarwi anggêlar kalasa
Kae Bayi Panurta sarêng alinggih
nèng pajrambahanira

Kulawirya Monthèl lan Cênthini
Nuripin samya marêk ing ngarsa
Ki Bayi ririh wuwuse
rada kanyaran dulu
maring wisma dadi martami
Kulawirya turira
saking laminipun
kawula inggih kadyèka
duk tumutur ing putranta Jayèngrêsmi
maring ing Lêmbuasta

Kongsi kalih wulan pitung ari
praptèng wisma inggih lir paduka
kadi wus kalimrahane
makatên dulunipun
Nyai Daya lawan Sumbaling
miyarsa wuwusira
Ki Bayi kang rawuh
gupuh Sumbaling Ni-nDaya
mring wisma tur sasalam sarwi nangis
wong loro abarungan

Kae Bayi lan Nikèn Malarsih
samya kumêmbêng aris wuwusnya
bibi Daya Sumbalinge
aywa kadarus ing luh
wus mèndêla dera anangis
mapan wus amiyarsa
salamêting laku
kang têka lan kang nèng wisma
wus mênêng tyasnya asuka aningali
mring Ki Bayi praptanya

Wong ro samya salam mring Cênthini
rêrangkulan katri yêl-uyêlan
binagyan ing pakangêne
sami suka ing kalbu
tan adangu wau kang prapti
rabine Kulawirya
têlu pisan rawuh
samya bêkta rarampadan
sêkul ulam nyanyamikan srêbat manis
tinata anèng ngarsa

Kinumpulkên sajinya pribadi
angrong dhulang rarampadanira
tinampa dening rowange
wusnya naoskên ngayun
samya atur bêkti agênti
miwah mring rabinira
Ki Bayi amuwus
ya ta lah nora kaya-a
pra ipeku têlu iki suguh mami
atur sêga panganan

Kapanane olah padha bêkti
dene rikat arumat asampat
wong mono apa panute
randhat rikat pan tinut
Kulawirya watake bangkit
bangsèt kabèh rabinya
dalah baturipun
tumungkul Ki Kulawirya
wanci bakda Ngisa wau santri Luci
sing masjid Pananggungan

Malêbèng jro kagyat aningali
padhanging pandam sajroning wisma
mrêpêki awas dulune
yèn Ki Bayi wus rawuh
sigra wangsul mêdal sing jawi
yun matur ring pra kadang
maring masjid Mangu
wus mudhun sadayanira
ingkang kari sawiji Wiradhusthèki
lagya mudhun sing lawang

Santri Luci gugup dènnya angling
Kenthol raka-dika wisma padhang
kula mêndhêt godhong songkèt
Wiradhustha gumuyu
dene clewa-clèwo sirèki
tutura ana apa
gugup cêlathumu
tuturên ingkang acêtha
santri Luci nuwun matur maklum uni
susar-susur wong tuwa

Raka-dika Jêng Kiyai Bayi
prapta wus kapangguh anèng wisma
wikan duk kala praptane
tan wuningèng katèngsun
uning ngong wus kapanggih linggih
kawula enggal nulak
angaturi rawuh
marang pra ari sadaya
Wiradhustha ngling lah ya lajuwa aglis
kabèh wawrêtanana

Manira laju lumêbu Luci
nulya kur-ungkuran sèwang paran
Wiradhustha lan Lucine
ngèndhangi pra rènipun
Wiradhustha gya praptèng ngarsi
ngabêkti atur salam
sarywa nguswa jêngku
mawi nêmbah salamira
marang ingkang bakayu Nikèn Malarsih
saha atur waluya

Winangsulan sukuring basuki
Wiradhustha ngling mring Kulawirya
kapan Jêng Kyai praptane
kang rayi lon umatur
kala wau ing bakda Mahrib
kularsa salat Ngisa
marang masjid Mangu
kapêthuk Jêng Kyai prapta
inggih anèng palataran kori jawi
Wiradhustha lingira

Bêja dene bênêran sirèki
kadèkne bok ipe glis samêkta
padha nênaosi kabèh
yata ing lampahipun
santri Luci dènnya ngayêngi
pra kadang wus winartan
miwah Ki Pangulu
myang sêntana para tuwa
samya gupuh dènnira ayun udani
dhatêng kang lagi prapta

Ki Suwarja lan Panukma tuwin
Ki Panamar Ki Pangulu Basar
Ki Sêmbagi Jumênane
Ki Jêmpina tan kantun
Lawatan lan Malangbong tuwin
Luwaran ingkang samya
prapta anèng ngayun
samya nêmbah ngaras pada
gantya-gantya samya saatur basuki
winangsulan raharja

Ki Jumêna Jêmpina Sêmbagi
samya gantya dènnya sasalaman
pupuji sukur pambage
ngaturan tata lungguh
wus warata sadayanèki
Ki Bayi praptanira
pra sunu tan tumut
mulih marang Wanamarta
mung Cênthini lawan Ki Santri sawiji
Monthèl kang mèlu prapta

Nulya santri Luci angèrèni
angabêkti sarwi parêmbeyan
tur pambagya wilujênge
winangsulan sabda yu
tuwin marang Nikèn Malarsih
sinojar padha-padha
gya mundur sing ngayun
Cênthini nambrama
lah bageya kaslamêtan kakang Luci
lawas tan wruh ing rupa

Sarêng mulat gupuh santri Luci
Cênthini rinangkul tinangisan
dadya anangis karone
sami trêsnèng sadulur
wusnya mênêng Cênthini angling
iku adhimu kakang
Ki Monthèl tut pungkur
Ki Luci nolih ing kanan
santri Monthèl gya rinangkul mring Ki Luci
gêlutan sami lênggah

Ki Kulawirya gumuyu angling
Luci tumrapa wong mêmacanan
rada maro pêmangane
nubruk maring sadulur
nubruk marang ipe kang prapti
bungahe bêranahan
tan kêna ingetung
Luci matur kasinggihan
dadya ngêrti sadaya lamun Cêthini
santri Monthèl lakinya

Ki Suwarja angling maring Luci
konên rikat adhimu ing ngomah
iya saanane bae
Wiradhustha amuwus
Ki Panukma Panamar angling
kakang Luci wasisan
dhimu konên gupuh
Ki Luci sigra umentar
ngenggalakên para rubiyahirèki
tan dangu sami prapta

Samya bêkta rampadanirèki
sêkul ulam nyanyamikanira
binêktèng rowang èstrine
laju tinatèng ngayun
anêpungi kang wus sumaji
wusnya lajêng anêmbah
tur salam pangujung
pra rubiyah gantya-gantya
apupuji pambagya atur basuki
sinabda karaharjan

Nyai Daya lan wadon Sumbaling
samya ngukus akêdhik dadakan
liwêt Sokanandi wangèn
lawuhe sêptanipun
sambêl wose bubuk têngari
dhèndhèng gêpuk lan jangan
klènthanging lêmbayung
kinêla asêm pêdhêsan
Ki Bayi Panurta lan Nikèn Malarsih
marang pahèranira

Samya wak-awak siram sasuci
Santri Luci lan Nuripin gêpah
angladèni pangangsune
Nyai Daya agupuh
ngambil wastra pasatanèki
pasalin sêmbahyangan
jubah lawan rukuh
kalihnya wus anrap sinjang
laju salat Ngisa marang masjid alit
tajug palanggarira

Ingkang sami lungguh ing wismèki
Ki Suwarja aris wuwusira
paran lilinggihan kiye
apa prayoga mêtu
mring pandhapa tan sompok linggih
yun ana ingkang têka
para anak putu
siji roro tan kuciwa
anèng dalêm nadyan jêmbar tan prayogi
apênêt nèng pandhapa

Yata anak putu kang miyarsi
magêrsari santri kasêntanan
samya lumêbu yun panggoh
samya nèng pandhapa gung
Ki Suwarja mulat kang prapta
dhêdhêg anèng pandhapa
jalwèstri lumêbu
nulya angatag mring jaba
samya mêdal sadaya marang pandhapi
tinata gêlarannya

Kinèn têpung dènnira alinggih
wontên malih nak putu kang prapta
laju kalawan èstrine
saos rampadanipun
sêkul miwah dhadharan manis
wowohan sasêgêran
nèng dhulang pinanggul
rubiyahing para tuwa
samya kusung-kusung dènnya yun papanggih
praptanya Ki Panurta

Wênèh kêndhuri kajatirèki
anglujêngkên Jêng Kyai Panurta
kang durung didongakake
laju binêktèng ngriku
linujêngkên anèng pandhapi
yata Kae Panurta
dènnya sêmbahyang wus
kundur malêbèng ing wisma
angandika lho apa padha angalih
mêtu maring pandhapa

Nyai Daya anauri inggih
Kyai Bayi nulya mèlu mêdal
Luci gêlar klasa luse
lênggah lan nyainipun
ingkang sami prapta mangarsi
nêmbah matur pambagya
winangsul sabda yu
Ki Bayi ngandika marang
santri Luci lan Nuripin kinèn ngambil
saosan kang nèng wisma

Gya rubiyahing pra kadang sami
angambil sajine priyangga
sarampade dhewe-dhewe
ramut sadaya uwus
pan binanjêng kang anyar prapti
andèr anèng ing ngarsa
rarampadan agung
salong sih ana kang prapta
Nyai Daya lan Sumbaling dènnya ngrukti
wus mungguh ing pambêngan

Winêdalkên sinaoskên ngarsi
angandika Ki Bayi Panurta
lah mara ing kono age
majuwa kang atêpung
lan sapa kang duwe kêndhuri
matur tiyang sasanga
sasarênganipun
magêrsarèn kasêntanan
lawan randha ambêng kajadipun sami
anglujêngkên paduka

Ki Bayya-ngling Alkamdulillahi
lah wus Basarodin donganana
ambêng kêndhuri kajade
nyalamêti maringsun
kabênêran kajade asih
kang dèn-slamêti prapta
nastijabing kalbu
katrima padha kahana
wus marata donganana Basarodin
nulya Pangulu Basar

Angdonga salamêt Pil-ngumuri
ingaminan tan asuwe purna
Ki Bayya-lon andikane
payo padha awisuh
kêmbul bae jalu lan èstri
agêpah kang liningan
sadaya atêpung
dan lêkas sami anadhah
Kae Bayi dènnya bukti mêratani
mundhut sakêdhik sewang

Sêkul ulam ambêng sadayaki
sawarnane kang saji punjungan
ngling lah Wirya tulung kuwe
pèkna sêga lan lawuh
dèn warata saking sakêdhik
kajate iku padha
sung bukti maringsun
kusung-kusung tumêka-a
marang reyang pupunjung piasung bukti
supaya sun-dhahara

Kulawirya gupuh angladèni
mundhut winiratan sadayanya
sinaosakên ngarsane
pan pinuluk sadarum
pamunjunge nak putunèki
nulya samya anadhah
kêmbul apikantuk
wus antara dangunira
aluwaran dènnira sami abukti
ambêng wus cinarikan

Nyai Daya Sumbaling Cênthini
lawan Monthèl Nuripin asigra
ngundurakên rampadane
dinum barêkatipun
wus warata sadayanèki
nulya nyênyamikannya
lumadi ing ngayun
Ki Bayi alon ngandika
payo kono nyênyamikane dinumik
tamba mis mamangsêgan

Kang liningan sigra angalapi
sasênêngira ngambil dhadharan
Ki Sêmbagi lon wuwuse
lampah paduka wau
kongsi prapta ing purug pundi
putra dalêm sadaya
punapèstu pangguh
tuwin datan kapêdhaka
Kae Bayi Panurta nauri aris
uwa tanya maringwang

Pacuthêlan pamandrèng ngong margi
singgah têkèng dhukuh Wanantaka
kathah pangampir ngong rêke
mitrèngsun duking dangu
kang wus tan kapadhaning ngaksi
mangkya samya kapanggya
nèng padhukuhipun
amawat samya mumulang
dene wayah andika Ki Jayèngrêsmi
Jèngraga sarabinya

Tuwin Tambangraras Amongragi
sampun kukuwu nèng Wanantaka
tanah ing Maospatine
têlêng gêlang kêdhatun
wus alanggat asramèng sêpi
Pulo pamêlêngannya
madyèng Jurang Jangkung
kuwangsèng Sang Maha Mulya
ingkang angudanèni saliring puji
-nirèng kula sumêdya

Nêmbadani sinung apapanggih
mring suta kang wus nis ing sasana
jalu èstri sadayane
uwa ingkang puniku
kathah sulangipun inangling
maklumipun pun uwa
reyang raos rawuh
para ri samya turira
kasinggihan luhung sinarèhkên guling
angginda-ginda pada

Yata muni têngaraning ratri
ing masjid gung bêdhuge tinabah
Ki Baywa lon andikane
mung kewala ing besuk
tinutugên rarasan malih
bêdhug sêdhêng bibaran
ngong narèhkên suku
sadaya matur sumangga
nulya aluwaran kang samya alinggih
mulih asowang-sowang

Tan cinatur wancinirèng ratri
yata bakda Subuh Ki Panurta
lênggah anèng pandhapane
myang garwa keringipun
Nyai Daya lawan Sumbaling
anaoskên dhadharan
pawedanganipun
nyamikan enjing-enjingan
gêmblong lèmpèng ulèn-ulèn lan surabi
puthu juwadah jênang

Dhèndhèng balur dhèndhèng gêpuk garing
bakaran pisang gumanda-rasa
kupat lawan balendrange
garêndul kalong sagu
pisang raja satangkêp kuning
Kae Bayi Panurta
ngunjuk wedang bubuk
lagya antuk sacêcêpan
ingkang rayi Ki Kulawirya gya prapti
rabinya têlu pisan

Samya ingiring dhulang tup saji
Kae Bayi asru dènnya nabda
Wirya lungguha ing kene
dene esuk thuk-uthuk
lan bojone ngirit tup saji
gêlis temên ngrurumat
apa nora turu
banjur angukus kewala
katon têmên kusung-kusunge si Ragil
trêsnanipun maring wang

Punjungan laju lumadyèng ngarsi
nulya para ari ingkang prapta
kalawan sarubiyahe
sarta punjunganipun
bubucu myang nyamikanèki
tinata anèng ngarsa
dhewe-dhewe têpung
nulya Sêmbagi Jumêna
lan Jêmpina Lawatan Malambong tuwin
Luwaran Jagapatya

Lan rabinya manggul dhulang sami
laju tinata sadayanira
ambanjêng nèng ngarsa andhèr
anulya Ki Pangulu
Basarodin sumusul prapti
lan rabinira papat
samya yun papangguh
bêkti panjang siji sowang
isi uwi lêgi sami tinup saji
pinanggul rencangira

Ki Basarodin nunggil alinggih
Nyai Pangulu gantya tur sêmbah
sarwi atur pambagyane
mundur awor alungguh
lan pra ipe sami ladèni
uwènipun sapanjang
edhang dinok ngayun
binuka tup sajènira
Ki Wuragil Kulawirya mèsêm angling
niku napa kang Basar

Anèng panjang tinupan tup saji
Ki Basar nauri mèsêm nabda
wikana niku akale
wong wadon amumunjung
pokalane ngaturi uwi
nyanaku mau apa
kang ginawa iku
panganan adhêm-adhêman
iku mau ngong aranni dudu uwi
wong wadon nora layak

Mèsêm gumuyu kang aningali
Ki wuragil Kulawirya latah
kang Basar ngêtokkên pamèr
anutuh bojonipun
sasab sabda prawiraning ngling
niku punapa nyata
pokale bokayu
bojonya ngling papat pisan
lah botên dhik puniku santri duk wingi
munjung uwi sakawan

Gêr ginuyu sadaya kang myarsi
Kulawirya nudingi sarya jar
sarya angakak guyune
goroh mono pêthèkku
yèn kang Basar etunge ngênting
yèn babagan rêkasa
yêkti nora kudu
kongsiya kalang-kalangan
bab mring tuna kang tinohan nadyan uwi
ya mangsa andhudhuka

Kang gumuyu saya ambantoni
Ki Pangulu Basar wuwusira
dene puniku wus akèh
nyamikan adi luhung
niki dèrèng sampun kang prapti
wowohan lah-olahan
kathah warnanipun
Kulawirya suka mojar
lah apa ta ngetung liyan kang darbèni
suka bingah tumingal

Ki Bayi Panurta gumuyuwa-ngling
yèn aku dhewe sasêptaningwang
wi lêgi tan na bosêne
kabèh mèsêm tumungkul
yata wong ing Wanamartèki
pangrungunirèng warta
Kyai dènnya rawuh
kalawan pra putranira
Jayèngrêsmi Jayèngraga lan garwèki
prapta ing Wanamarta

Tuwin Tambangraras Amongragi
mangkana wartane wong sadesa
marma yun arsa pêpanggèh
sarta punjunganipun
ing sakadarira pribadi
sêkul ulam dhadharan
jalu èstri munjung
sami nêmbah tur pambagya
kumarubut lunga têka kang tutuwi
anging kang dadi wêrta

Jayèngrêsmi miwah Jayèngragi
Nikèn Tambangraras Amongraga
tan nana mèlu praptane
sakèh wong ciptèng kayun
baya Kyai dènnya ngulati
mring putra tan kapanggya
andarung anglangut
utawa lampus ing paran
de tan ana kang prapta salah sawiji
mung kang rama kewala

Ni Malarsih lan wadon Cênthini
kalawan santri anyar sajuga
ya ta lah para putrane
dene tan mèlu rawuh
pan sadaya cuwa ing ati
miwah rereyanira
Ki Jayèngragèku
Crêmasana Widiguna
sabrayate para cêngkung samya prapti
atur punjunganira

Kae Bayi angandika aris
lah wus payo padha wiwisuhan
rijêki kamurahane
rêke kêmbul bae wus
kang liningan sami agipih
dan lêkas sami nadhah
royom apikantuk
Ki Bayi lir sabênira
amratani punjungan saking sakêdhik
abukti cacaruban

Sami tiniru anyênyarubi
Ki Pêngulu ibut dènnya mangan
akêbat gêdhe puluke
tan kongsi ngêpêl sêkul
Kulawirya gumuyu angling
dubilah dene bakah
wakane Pêngulu
tangane dene alanja
mrana-mrana auwêd kaya têmpaling
prigêl anugêl êmpal

Ki Pêngulu anggrundêl nauri
mupung wontên kang rijêki Allah
ngarah apa wus wajibe
suminggun têmah gêtun
wong mono yèn apik ngalikik
wong drêmba mundhak rosa
luput ing alêsu
Ki Bayi gumuyu mojar
ngong yun mulat pamangane Basarodin
ngapenginkên wong mangan

Wus antara satêngahing bukti
maksih ana prapta kang anampa
rarampadan pamunjunge
pasudagaranipun
laju samya prapta alinggih
Ki Bayi wuwusira
wong sapuluh iku
padha nusula amangan
pamunjungmu iku ngong mundhut sakêdhik
sun buktine sihira

Gupuh santri Luci angladèni
ngambil winratan sakêdhik sewang
anulya ingaturake
tinadhah supayèku
lêga tyase kang samya tur sih
mangkana dangunira
kang samyandon puluk
wus nutug akurah tangan
aluwaran ambêng cinarikkên aglis
kêndhuri binrêkatan

Nyai Daya Sumbaling Cênthini
nyaosakên nyanyamikanira
Kyai Bayi andikane
lah kono ala nganggur
nyamikane padha dinumik
kang liningan angalap
ing sasênêngipun
anutug dènnya dhaharan
Kae Bayi Panurta wacana aris
mring para kadangira

Sun tutugne pajar reyang wingi
laku manira mungguh prakara
pulunanira katrine
reyang pan wus kapangguh
saking parmanirèng Hyang Widdhi
nèng dhukuh Wanantaka
ing kono kukufu
kadang myang ipe sadaya
kang ingujarakên Mongraga ing nguni
pangikise umendra

Angulati ing kadangirèki
jalu èstri kang pinarah ing tyas
mangkya wus samya kapanggèh
kang angyasani dhukuh
Wanantaka lan Wanasari
parêk sêndhang Klampeyan
tanah Jurang Jangkung
bawah Maospatya têgal
rinya Amongraga ing wastanirèki
Kae Sèh Mangunarsa

De kadange kang kênya karabi
marang Ki Sèh anom Anggungrimang
ing Wanasari dhukuhe
Sèh Mangunarsa iku
ngulama gung anon rêspati
ahlining ngèlmu wus man
bangsa oliya gung
mèh kêmbar suwarnanira
lan Sèh Amongraga wus upama Panji
Anom lan Panji Tuwa

Amung kaot sênêning cahyèki
pasang pamuluning wawangunan
padha uga parèjènge
de Anggungrimang iku
ngulama wus wasis ing ngèlmi
ambranyak sêmu ladak
putus ing pamuwus
sêmbada sasolahira
pantês dadi ipene lir Gunungsari
wadone lir Onêngan

Nakmu Jayèngrêsmi Jayèngragi
nora wingwang lir kadeyanira
tan adoh sêlang sêbate
tunggal pasikonipun
malah kadya sayayah-bibi
singa wong wruh sadhela
sêngguh kadangipun
duk reyang lagya kapanggya
lan sutanta lan Sèh Adi Amongragi
nèng pulo Palanggatan

Madyèng Jurang Jangkung kang piningit
jênêk anèng pangasramanira
kang sasana ing pasêpèn
reyang rikala pagut
datan wiyah samèng pangèksi
pandulon jron ngalayap
ing kanêngan kalbu
munggèng ing kaendahan
tanpa sesa wuryaning banjaransari
sari gyannya anawang

Lir dhadharing basanta ngawêngi
panglaring karamat kaelokan
myang kikmahing driya dene
tan yun-yun tan pituhung
nir tang walang atilar kingkin
kusunging sih tan ana
kewala mung sukur
suka rêna tan pae lan
duk misihe ing kene Wanamartèki
kawitan nimpar papan

Tambangraras tan têbih ing laki
saha cahyanya kalintang-lintang
awênês ijo tejane
Ki Suwarja umatur
paran inggih winangwèng ing ling
Ki Bayi ris wuwusnya
ya lagi ngong tutur
sojare nèng jro konêngan
Amongraga mring reyang kinèn akunci
paguting kanyênyêtan

Purna saliring pasojarnèki
nulya nis mulyèng kanênganira
mulèh pandulon-ngong wèntèh
Basarodin umatur
pandhita kang paduka angling
inggih ingkang awasta
Kyai Jurang Jangkung
punapa sampun sêpuha
tuwin masih anèm kadi pun lêkêti
putranta Sèh Mongraga

Kae Bayi gumuyu nauri
liwat wus tuwa dhèk jan-muni-jan
jurang sapa wruh maune
wruh-wruh wus jurang trêjung
nora nana sing bêbakali
wus têmu anjêlgodhah
sira sêlan-surup
dudu aranning pandhita
Jurang Jangkung pan iya jurang sayêkti
Jurang Jangkung wastanya

Pandhitanya ran Mangunarsèki
Basarodin kalècêman mojar
e la kalèru jawane
gêr kang samya gumuyu
myarsa turnya Ki Basarodin
Ki Kulawirya latah
pan sarwi amuwus
iya ta lah wakne Basar
lir wong nyilih tompo dèn-go nakêr êpring
ambakna salah tampa

Dhasar tukang blusak-blusuk angling
kaya dhèk biyèn kae ngong nyêlang
pacul dèn-ulungi upèh
ya iku kang Pangulu
gèsèh dudu sambunge angling
sajêg-jêge wus adat
bêtah salang-surup
dhasar wong nora micara
wus pancène tur lumuh calathu sisip
tan pulung kabênêran

Saya ginuyu mring sadayèki
Ki Pangulu garundêlan mojar
andèkna yèn nolèh tèlèng
angguguyu wong luput
adhasar dhêmên momoyoki
luput amung samêndhang
dèn ruggi sagunung
gawokan Ki Kulawirya
yèn gêgarap maring wong nora wis-uwis
kongsi kaya wong dosa

Samya suka sakèh kang ningali
Ki Kulawirya malih wacana
liya kang sun-raosake
wa Sêmbagi puniku
apan inggih anunukuli
sutane kang Luwaran
dadya anak anung
papêthèkane amajas
kaya upas tan ana ninang samênir
pêthèke kang Luwaran

Angungkuli mring uwa Sêmbagi
durung surut uwa wus kantêpan
marang ing suta belenye
malah unggul kang sunu
kang Luwaran pan lagi iki
ngong wêruh tètèrira
digdayaning wuwus
Ki Bayi Mèsêm ngandika
lah bab apa iku Wirya kang dera-ngling
kang rayi aturira

Duk wingi siyang uwa Sêmbagi
apanca-bakah lan kang Luwaran
udrêg kalangkung ramene
diya-diniya wuwus
mêthèk ring paduka Jêng Kyai
pun uwa pambatangnya
mêksih lami rawuh
tan amêthèk enggal prapta
de pun kakang Luwaran mêthèk glis prapti
tan kongsi kalih dina

Sami etang paramalanèki
bakênêngan uwa lan pun kakang
mangka ing mangke kayêktèn
cosplêng batanganipun
kang Luwaran langkung patitis
yêktinipun sontênnya
Jêng paduka rawuh
Ki Bayi alon wuwusnya
kang Luwaran punapa ngèlminirèki
gêlis tiru si uwa

Ki Sêmbagi sumambung ngling ririh
lare kumaki calak cathèkan
wurukan bocah aèthèng
kang liningan tumungkul
sarwi mèsêm aningit liring
ginêtêr ing patanya
Ki Luwaran matur
sayêktosipun kewala
gyan-kawula amêca paduka prapti
wontên ingkang wawarta

Duk paduka sipêng dhusun Cangkring
wontên kang sarêng nèng pasipêngan
kewala sanès wismane
kawula yun amêthuk
lamun dede karsa Jêng Kyai
lagya amêndhêm kula
anênamun laku
marma kawula amêca
ing paduka glis rawuh ing sontên wingi
sabab wus angsal warta

Samya gumuyu kang amiyarsi
Ki Kulawirya latah sarya jar
kados cumêplos pêthèke
nyanaku tan kadyèku
Ki Sêmbagi gumuyu angling
akale jawal nuwal
bocah nora urus
sinau candhula sabda
mring wong tuwa wani guguyon mapali
aja sira kadawa

Ki Luwaran jrih dèn-sarêngêni
tumungkul ginaguyu ing kathah
yata wong Wanamartane
kang samya amumunjung
mring Ki Bayi Panurta sami
prapta sami ambêkta
rarampadanipun
sêkul ulam pêpanganan
datan anggop têka lunga kang tutuwi
jalu èstri mangkana

Wayah wisan gawe Kyai Bayi
angling lah Luci Nuripin sira
nak putu kang têka kuwe
ingkang padha mumunjung
lah tatanên kabèh nèng ngarsi
sinlamêtkên wasisan
ambênge sadarum
binojakkên ing ngakathah
nuli padha Jumungahan maring masjid
agupuh kang liningan

Santri Luci Monthèl lan Nuripin
sami anata kêndhurinira
wus pininta sa-ambênge
Kae Bayi amuwus
Basarodin donganana glis
salamêting kamulyan
kabèh wong sadhusun
Ki Pêngulu sigra donga
ingaminan wus purna nulya wawanting
ngancaran sami nadhah

Jalu èstri sarêng samya bukti
tan pati pikantuk dènnya mangan
sih tuwuk wau enjinge
antara dangunipun
aluwaran sadayanèki
ambêng dipun-barêkat
warata sadarum
jalu èstri tan prabeda
Kae Bayi Panurta ngandika aris
payo padha bubaran

Sêdhêng padha dandan maring mêsjid
bar-jumungah wus awan wayahnya
kang liningan sadayane
mundur bubaran mantuk
sowang-sowang laju susuci
kabèh wong Wanamarta
jalu èstrinipun
samya salat bar-jumungah
sarta lawan kêndhuri punjunganèki
ngiras binêkta samya

Kang durung wruh têmu lan Kiyai
maksih anganggêp wartaning kathah
Kae Bayi sapraptane
lawan pra putranipun
Tambangraras Sèh Amongragi
Jèngrêsmi Jayèngraga
sakulawargèku
Rarasati lan Turida
miwah cèthi Cênthini tan kari prapti
marma tiyang sadesa

Kusung-kusung dènnya yun udani
inggaring tyas lir kaul-kaula
luwaring kasusahane
yata datan cinatur
dènnya samya wêktu ngabêkti
bar-Jumungahanira
gung riyayanipun
pamunjunge wong sadesa
datan kêndhat kongsi ing sapêndhak ari
dènnya atur punjungan

Santri Monthèl lan wadon Cênthini
lamènira kongsi pêndhak dina
ana ing Wanamartane
tur pamit nuwun mantuk
marang ing Wanantaka mangkin
Ke Bayi nalikanya
nèng pandhapanipun
pinarak lan garwanira
tuwin para kadang kulawangsa sami
miwah Pangulu Basar

Nyai Daya lan wadon Sumbaling
naosakên wedang papanganan
kahuwa lan nang-bubuke
bakaran pisang suluh
gêmblong lèmpèng puthu sarabi
ledre juwadah jênang
sagu lan garêndul
kolak kukus têtêl-pisang
kêtan kolak lêmpêr bikang abang putih
munjit kupat balendrang

Kimpul katela uwi gêmbili
pisang kuning gara rajaita
jagung kêtela-gantunge
kêtan kaluwa waluh
sangkêp salir nyamikanèki
woh-wohan lah-olahan
sumaji ing ngayun
cinarakkên samya ngalap
kang liningan gupuh samya ngalap sami
ngambil sasênêngira

Asêsambèn sira Kae Bayi
angandika mring pra kadang-warga
iki Cênthini lan Monthèl
samya pamit umantuk
marang dhukuh Wanantakèki
nèng kene laminira
pan wus pitungdalu
dènnya sarèhkên tyasira
pêrlu ngambil saduwèk-duwèkirèki
gawe sangu ngibadah

Besuk-esuk dènnya mangkat mulih
bakda Jumungah dènnya bujung lampah
murih ing sangat Amade
tanggal ping wolulikur
apa ya mêngkono Cênthini
umatur kasinggihan
saèstu kadyèku
kalamun parêng kalilan
pamit amba lan gêgêbal laki mami
mantuk mring Wanantaka

Kae Bayi angandika aris
yèn mangkono padha sêdhêkaha
sakadarmu dhewe-dhewe
anumbang asung sangu
mring Cênthini dènnya yun mulih
pra kadang kulawangsa
sandika turipun
samya andadak kongkonan
kinèn ngambil sinjang atanapi picis
kang ngareyal rong reyal

Ingkang sinjang tapih kêmbên tuwin
sabuk kulambi kalawan dhêsthar
rukuh lawan musêlane
sinung tinampan sampun
langkung nuwun Monthèl Cênthini
Ki Bayi ris ngandika
hèh Luci sirèku
lan Nuripin lumakuwa
nguntapkên lakune Monthèl Cênthini
maring ing Wanantaka

Anggawa-a rèrèyanirèki
wong pamburi iya têka lima
utawa pitu wolune
anggawa darbèkipun
kang Cênthini anèng ing margi
kang samêkta gagaman
watir ing dêlanggung
dèn-tumêkèng Wanantaka
amataha wong sapa kang sira tuding
anggawa saduwèknya

Sadhiya sadina ing saiki
angkate sesuk bakda Jumungah
Luci Nuripin ature
sandika rèh pituduh
angling malih Kiyai Bayi
Sumbaling bibi Daya
paran wusing ngukus
bêcik padha sêsèmèkan
lan jajakna sêga tumpang punar ragi
gupuh ingkang liningan

Nyai-nDaya lan wadon Sumbaling
naosakên sasèmèkan ènjang
sarta lawan pajajane
sumaji anèng ngayun
bubucu lan rampadanèki
sami angêt-angêtan
Ki Bayi amuwus
payo padha bêbancakan
ngêt-angêtan mupung esuk sèmèk bukti
kêmbulan lan wong kathah

Kang cinaran samya awawanting
nulya samya lêkas samya nadhah
aroyom rêrukunane
tan ana ingkang ngangsur
Santri Luci Monthèl Nuripin
Sumbaling lan Ni-nDaya
myangCênthini tumut
anadhah sarêng ing kathah
lawan santri magêrsari ingkang prapti
laju milu amangan

Wus antara nuntug kang abukti
ambêng cinarik dipun-barêkat
warata wus sadayane
pa-ajang wus ingundur
gya dhadharan lumadyèng ngarsi
cinaran samya ngalap
mamangsêganipun
Ki Bayi aris ngandika
lah Suwarja Wiradhustha lan Panukmi
Panamar Kulawirya

Yèn pinarèng lêga tyasirèki
pupuluningong ingkang wanudya
nakira siji sewange
iku ngong pèk lumêbu
sun dèkèkne wismanirèki
sutanta Tambangraras
owêl lawas suwung
sutane yayi Suwarja
si Jumilah Wiradhustha si Sargini
Panukma si Murdiyah

De Panamar iya si Watini
Ki Kulawirya si Murtasinah
cah wadon lilima kuwe
kabèh manira pundhut
aywa ana kang anduwèni
ngong hak-ane priyangga
têkèng ngakiripun
manira kang mulasara
paêntase yèn ana sudi doyani
ingong ingkang kawogan

Karana nakira iku sami
sun-karya ngarêm-arêm tyas rèyang
nising Ni Tambangrarase
para kadang tumungkul
cipta datan sawalèng kapti
samya matur sumangga
tan ngrasa susunu
Ki Bayi lêga tyasira
Ki Wuragil Kulawirya matur aris
mring Ke Bayi Panurta

Tur-kawula paduka Jêng Kyai
mênggah pun Luci lamun èstuwa
kinèn nguntapkên lampahe
Cênthini dènnya mantuk
marang Wanantaka ing mangkin
Luci yèn tumutura
kawula tan rêmbug
contho saliring karsanta
pun Nuripin kewala sampun nyêkapi
kalih bêkêl ing Putat

Pun Jayuda sami bêkêlnèki
samya samêkta angêting marga
Kae Bayi andikane
iya bênêr sirèku
yèn pèk mangkono wakmami
si Luci yèn tan ana
sayêkti ngong rikuh
lah ya wus parentahana
bêkêl Putat si Jayuda kon umiring
marang ing Wanantaka

Tur-andika Ki Kulawiryèki
Ki Basarodin sumambung nabda
lah adhi Ki Santri Monthèl
yèn siyos dika mantuk
kula titip kewala adhi
mung salam donga kula
mring JamalJamilun
sabate Sèh Mongraga
pawong sanak kula bêdhêl anèng ngriki
tan na rasa rumangsa

Kalih punapi sami basuki
Jamil Jamal anèng Wanantaka
punapa pandamêlane
santri Monthèl suamur
kula tan sumêrêp Kiyai
kang wasta Jamil Jamal
tan wontên sadyèku
sang Sèh Adi Amongraga
praptanipun nèng Wanantaka pribadi
mung lawan garwanira

Tan gadhah sabat ran Jamal Jamil
ngapuntên-dika ngong tan uninga
Ki Bayi mèsêm wuwuse
lho Basar sira iku
apa lali duk Jamal Jamil
biyèn kae duk têka
mrene awèh wêruh
wawarta yèn Amongraga
kinukum ing Jêng Sultan Agung Mêntawis
binuncang ing Tunjungbang

Laju kewala pamit umulih
maring Karang ngong-andhêg tan kêna
kowe ya padha nèng kene
pêpakan kabèh iku
amathênthêng Ki Barasodin
matur pangraos kula
pun Jamal Jamilun
lamine tan wontên prapta
sakesahe sapriki pun Jamal Jamil
kawula tan uninga

Anauri Sadayanirèki
inggih sami kawruhaning kathah
dika dhewe kang kêlalèn
Ki Pangulu sumaur
o ah botên wontên mariki
wong banjur plêng kewala
ing sakesahipun
tan dhatêng salah sijiya
yèn dhatênga amasthi kula kapanggih
sipêng mring griya-kula

Ki Wuragil mèsêm angling wêngis
dhèk siyèn nika bakda Jumungah
nèng srambi kèh kêndhurine
kèh brêkate amunjung
kacu-dika suwèk nêm nyari
dika lok kêtiwasan
e suwèk kacuku
lah priye kiye mono-a
ngong sumaur jêr gêbangêtên nalèni
kacu aran si Klayab

Ambane nêm kilan dèn-plipiti
lonjong rong sap tangan panjangira
mêksa cupêt kongsi suwèk
kabèh padha gumuyu
malah dika takon dom maring
Luci gawe anjrumat
mèh bubaran mudhun
nuli Jamal Jamil prapta
wusing matur pamit dèn-andhêg tan kêni
kinèn mangan tan arsa

Salah dika mèlu nènawani
brêkat mring Jamal Jamil amêksa
kewala laju mit mulèh
lah botên ta puniku
kathik lali kèh wong kang uning
ambakna wong lalènan
bangêtênKang Ngulu
Ki Pangulu tênggèng mojar
êmpun bênêr kabèh-kabèh niku ênggih
yèn têmu botên krasa

Sakèhing wong samya angandhani
mêksa warêngkêng Pangulu Basar
sadaya kaku atine
Kulawirya ambêkus
Kang Pêngulu yèn wus anambi
dèn but-a wong sadunya
kabèh sibêngkilung
wus medane kuna laya
lamun mênêng tan sumurup barang angling
yèn muwus salang sêbat

Kaya ta ujar yèn wus katindhih
ing wong akèh bênêre rumangsa
kèlingan mring kalalène
nadyan misiha bingung
masthi nganggo sarat ngalahi
nora dhangkal apugal
lir wong nora ngèlmu
dene-dene yèn aja-a
ajêjênêng Ki Pêngulu Basarodin
lir rêca tan micara

Ki Pangulu angling angêcuti
anauri puluh makatêna
yêktine wong tan kêpanggèh
Ki Wirya nyêntak asru
hah-hèh bilah kang Basarodin
ngewuhake graita
wong mêngkono iku
apa lagi têmênana
apa dhasar wat-awat pi-api lali
aku ora anduga

Kae Bayi mèsêm ngandika ris
nora kêna ko-borong mor sabda
ya wong lali mono priye
sarupa lan wong bingung
nora kêna dèn-pituturi
rèh apêsing kawula
tan kêna binastu
wus payo padha bubaran
sarwi miyat tiyungan lantaran êcis
kundur malêbèng wisma

Kadang kulawangsa samya mulih
tan cinatur siyang ratrinira
yata wau ing siyange
ing ari kalanipun
bakda Jumungah Kiyai Bayi
sakadang kulawangsa
para santri agung
angêpung kêndhuri kathah
dinonganan Sêlamêt tulak bilai
tinadhah pinêrutah

Aluwaran sakathahing santri
Kae Bayi kundur maring wisma
ingiring kadang wargane
lênggah pandhapinipun
Ki Suwarja Wiradhusthèki
Panukma lan Panamar
Ki Kulawiryèku
miwah Sêmbagi Jumêna
lan Jêmpina Lawatan Lawanbong tuwin
Luwaran Jagapatya

Yata Santri Monthèl lan Cênthini
marêk ngarsanira Ki Panurta
umatur nuwun pamite
tur sêmbah salamipun
kalih nguswa pada aganti
pinuji sukuring Hyang
rahayuning laku
miwah sêmbah salamira
marang Nikèn Malarsih samya tur pamit
pinujya waluyanta

Kae Bayi angandika aris
hèh ya Luci paran wus samêkta
Cênthini pipikulane
lan ingkang atut pungkur
si Sayuda lawan Nuripin
kang mikul kang rumêksa
angêting dêlanggung
umatur sampun sadaya
datan wontên ingkang sumêlang myang kèri
karuktèn sadayanya

Kae Bayi angandika malih
lah ya Monthèl sun-titip kewala
salam taklim reyang rêke
atur nèng bêndaramu
Kae sang Sèh Amongragi
myang mring Sèh Mangunarsa
Anggungrimangipun
miwah Nikèn Rancangkaptya
lan pandonganingsun sukuring Hyang Widdhi
mring Nikèn Tambangraras

Myang mring Jayèngrêsmi Jayèngragi
sarta ngumumêna salam reyang
sadesa Wanantakane
sinandikan lingipun
tan prabeda Nikèn Malarsih
pikantuk karaharjan
ring sadayanipun
Ki Bayi Panurta dènnya
apaparing sangu mring Monthèl Cênthini
lênga rum wastra arta

Kang pinaring kalangkung nuwun sih
wus linilan wau pamitira
lan sarta malih pamite
mring pra kadang sadarum
angamini pamitirèki
kang para kadang warga
sarêng dènnya muwus
samya nangsangakên sabda
maring Monthèl salam taklim pandongèki
marang Sèh Amongraga

Sinandikan pakirimira ngling
sarta ngumume tiyang sadesa
Cênthini Monthèl nulya ge
mundur nêmbah sing ngayun
dan umangkat laju lumaris
Nuripin lan Jayuda
sarèrèyanipun
anyangkul gagawanira
yata aluwaran kang samya alinggih
mulih asowang-sowang

Kang lumampah Monthèl lan Cênthini
ingiringakên pikulanira
wong ing Wanamarta kabèh
amapagakên laku
wèh sêlamêt anyênyangoni
sakadar trêsnanira
Cênthini angantu
ngandhêgi kang yun kapanggya
samya asung pasangondènnira mulih
wastrata paparêman

Wus rinukti panggawanirèki
kongsi wêktu Ngasar akirira
wusnya pinamitan kabèh
nulya mangkat lumaku
kampir wismanira Nuripin
ananggung panginêpan
nèng Pagutan dhukuh
sadalu enjang umangkat
tan cinatur lalampahanirèng margi
prapta ing Wanantaka

Katur sadaya ingkang wêwêling
pasalamnya mring bêndaranira
Ki Monthèl wus nèng wismane
Nuripin anèng ngriku
sarencangnya pan ginumatin
narèhakên sapasar
nulya amit mantuk
linilan gya sasalaman
sigra mêsat lêpas tan cinatur margi
kapungkur Wanantaka

