titi tamat surasaning tulis
sastra mungging conthong
Pranacitra micarèng jro tyase
yêkti tuhu tan ngendrani jangji
trus ujaring tulis
ing têgêsanipun

parikane datan angowahi
têgêsan myang conthong
wangsalane pagêr bumi dene
kothaking wong mati luwang siji
wong roro nglêboni
adhuh mirah ingsun

nadyan manira tan angoncati
ubayèng sun tanggon
dahat trêsna marang ing dhèwèke
upamèngsun mêthik puspita di
nèng têlêng jaladri
rinêksèng naga gung

datan wurung manira langèni
angalap sang sinom
datan ngeman ing pati nah anggèr
saking dening tyas sru brôngta kingkin
tan ana lyan kèksi
mung sira pujanku

Pranacitra nalanira kadi
pinuntir pinêthot
thêl kacinthung ing conthong kacanthèl
ènthèng tyasira dènnya nglanggati
kadya ge apanggih
nganti mangke dalu

karsanira Ki Pranacitrèki
wanci lingsir kulon
amêpakkên kancanira kabèh
patang puluh rèrèhanirèki
wus pêpakan sami
tan ana kang kantun

Pranacitra awacana aris
kabèh kancaningong
marma manira pêpakkên mangke
apan arsa ngong aturi picis
suwawi puniki
ngrong reyal sadarum

kancanira andhêku nampani
sadaya têtakon
yatra punapa niki surupe
dene dèrèng ki lurah atampi
gêganjaran saking
jêng kyai tumênggung

Pranacitra aris anauri
yèn andika takon
arta saking karêp ingong dhewe
namung kônca sadaya puniki
manira manawi
kasisipan laku

nuju botên mêningi ing kardi
inggih masa borong
dènnya angalingi mring ngong mangke
pandangune jêng kyai mring mami
kancanya nauri
sagah saur manuk

inggih ki lurah sampun kuwatir
wus anèng wak ingong
badhe mutêr jambu benjing êmbèn
sampun tumut-tumut dika benjing
tuwin bokmanawi
botên wontênipun

yèn kadukan kula kang ngalingi
kabèh sami sagoh
wus mangkana ing wanci ngasare
kyai tumênggung mijil mring jawi
lênggah ing pandhapi
sarwi rimong kampuh

pan ingayap pra parêkan cèthi
lir ngadat tuwa nom
dhêdhaharan sumaji ngarsane
Patih Ngabèi Prawirasêkti
lan panêkar mantri
samya nèng sor jambu

tinimbalan lan patih mangarsi
gya majêng wotsinom
ki tumênggung aris andikane
sun tuturi sira Wirasêkti
ngong lèh bocah ngabdi
taruna abagus

apa durung wêruh sira patih
mas patih turnya lon
inggih dèrèng uninga warnine
amung myarsa kewala ing warti
botoh angungkuli
mring botoh sadarum

Pranacitra abagus tur sugih
amêsês kêndêl toh
nèng kambêngan ing Prawiramantrèn
mênang kongsi kalih atus anggris
datan molak-malik
pênêd sawungipun

Ki Tumênggung Wiraguna angling
hèh Cênthung dèn gupoh
timbalana Si Pranacitra ge
tur sandika nulya dèn timbali
Pranacitra aglis
umarêk ing ngayun

kinèn ajajar lawan mas patih
ing ngingsêran lunggoh
Pranacitra amêpês silane
binagèkkên marang ki mas patih
andhêku turnèki
pasaja ing wuwus

cingak sagung parêkan myang cèthi
ting karintip nonton
mring wong anyar kang bagus rupane
ting barisik samya mancêr liring
berag ambêsusi
supaya kadulu

ki tumênggung myat Pranacitrèki
sih ing tyas gumolong
dènnya bagus jêtmika solahe
pasêmone ruruh amriyayi
arsa dèn bakali
kapriyayènipun

lawan arsa dipun tarimani
santana kinaot
ingkang pantês lan Pranacitrane
saking rêsêpira aningali
ciptanirèng galih
yun ingambil sunu

ki tumênggung angandika aris
mring Pranacitra lon
sira iku dadi botoh gêdhe
apa tau ngadêgi pribadi
wruh tantinging tandhing
kang bakal sor unggul

lawan apa nyata sira wingi
mênang ngadu jago
nèng kalangan ing Kawiramantrèn
kabar mênang toh rongatus anggris
jago têka ngêndi
ingkang mênang iku

Pranacitra nêmbah matur aris
pan inggih sayêktos
amba mênang nèng Kawiramantrèn
nanging kathah ingkang sami nêmpil
kula apan naming
satus pitu likur

pan kawula saèstu pan lagi
têmbe ngabên jago
tan uninga sawung won pênêde
inggih namung sapisan puniki
sawung duk sih alit
sinambêr ing wolung

kula kêkuthuk langkung anjanmi
lami-lami dados
lurik sanalancur mubal putèh
buntut jamprong mèpèt lir ginapit
pra botoh ngrêmêni
sami kinèn ngingu

kawula abên pagriyan asring
amênang kemawon
nuntên kawula lurugkên age
mring kambêngan ing Prawiramantrin
ing bêgja narêngi
mênang sawung ulun

kagalih yèn kawula puniki
kawastanan botoh
datan rêmên inggih sayêktose
amung gêgêmbyakkan ngabên tandhing
kalawan rarywalit
geredan tohipun

ki tumênggung gumujêng ngling aris
dudu gêmbyak guyon
gêmbyak domba rongatus tohane
apan dudu gêgeredan pitik
pan anggèrèd gigir
nak rayat tinukup

Pranacitra nêmbah matur aris
tur kawula yêktos
anggèn kula mênang botohane
saking dening kawula kapengin
srawungan priyayi
sami ngabên sawung

ki tumênggung mèsêm ngandika ris
nging sajroning batos
ngalêmbana mring Pranacitrane
mulat kabagusanira tuwin
prakati patitis
pitêmbunganipun

agêng gêgantunganira kang sih
jêng kyai gumolong
anging maksih sinimpênan bae
eman Pranacitra yèn tan dadi
abdi dalêm mantri
pasêmone mungguh

nanging Pranacitra jroning ati
kang tansah kadulon
tan lyan namung Rara Mêndut bae
ingkang muntêl anèng kulung ati
palikêt kumanthil
amêjêg jêjantung

aturira tan inangan kardi
ananggapi runtoh
kuwur-kuwur katawuran tyase
ketang kang angsung mengkolan sêmprit
kasêmprot ing liring
wingine nèng warung

datan wurung ciptanya nglabuhi
parikan nèng conthong
tuwin ingkang mungging têgêsane
kadhêdhêr nèng kulunging kang ati
netya anyumuki
wênês wilis sêmu

amardapa sênêning akingkin
anglonging pasêmon
ki tumênggung aris andikane
ya wong mono tan kêna dinalih
kaya ta sirèki
mas patih lawasmu

ngabotohan apa wus nglakoni
wani toh samono
matur dèrèng ya mulane kuwe
tur ta botohamu angluwihi
durung anglakoni
toh kongsi rongatus

ki mas patih nêmbah matur aris
inggih dèrèng ngantos
satus kemawon pan dèrèng nate
sêtun sèkêt pêng-pêngan manawi
angsal mênang tandhing
sawung kang wus wudhu

ki tumênggung angandika aris
payo jajal jago
tur sandika gya ngambil sawunge
panakawan gupuh angladèni
ana ingkang ngambil
kopoh korok banyu

bandhung patang kêmbaran nèng ngarsi
dènnya ngrapkên jago
para lurah kang banyu sawunge
Pranacitra tan wèngwèng ningali
jatmika tan apti
mulat jago tarung

pratôndha yèn budinira tani
yêkti datan goroh
lamun dudu botoh sayêktine
ki tumênggung tyasira saya sih
mring Pranacitrèki
dènnya tyas rahayu

ingkang jajal sawung kinèn uwis
apan mung sabanyon
ki tumênggung amaringi age
dhêdhaharan mring Pranacitrèki
lorodan nêm piring
kang pinaring gupuh

nêmbah majêng anampani piring
nityasa pandulon
ki tumênggung mèsêm suka tyase
mulat sarira rurus aramping
pamulunya kuning
tuhu yèn abagus

lungiding imba idêp tumênggi
netra liyêp tinon
lindri tungtung wadon pamulune
wênês suluhing wadana manis
lathi mêngas-mêngis
thi-athi angudhup

anglêmpung karas wangunirèki
tan ana winaon
ki tumênggung micarèng driyane
tan jamak baguse rare iki
nging kakirên thithik
kaliwat rumucuh

ki tumênggung juwêding pangliring
mring Pranacitra non
kadya maring kênya di ciptane
saking dahat sihira jro galih
kalêthêke kadi
arsa kinalêthuk

ya tawanci surywa tunggang wukir
jêng kyai ngling alon
Pranacitra nènga kono bae
jagongana kalawan mas patih
iki wus mahêrib
manira yun wêktu

kang liningan sandika turnèki
samya nêmbah karo
ki tumênggung nulya kondur age
Pranacitra kalawan mas patih
munggah ing pandhapi
ingkang ngadhêp mundur

kantun lurah sajajarirèki
ingkang sami caos
wus antara ing bakda ngisane
ki tumênggung pan amundhut bukti
parèstri ngladèni
myang Ni Rara Mêndut

ki tumênggung dhahar lan kang rayi
ni ajêng ngling alon
Mêndut dèn kaparèng ngarsa kene
apan sira wus kaparingan sih
marang jêng kiyai
ngrèh èstri sadarum

dèn abêcik sira angladèni
mring jêng kyai mangko
pan wis bêgjanira sira nikèn
aywa ewuh rikuh marang mami
sira dèn bakali
ajênêng mas ayu

dèn narima badanira mangkin
pan pinundhut bojo
pira-pira sira sabobote
dèn abangêt sukurirèng Widi
nugraha sayêkti
alaki tumênggung

Rara Mêndut andhêku turnya ris
ngenaki kemawon
ing batine seje panyiptane
tan ana lyan paraning wiyadi
mung Pranacitrèki
kang kaciptèng kalbu

aywa kongsi kawêngku liyaning
ngamungna sawiyos
kenthol bagus Pranacitra bae
ingkang dadya têlênging wiyadi
tumancêp ing ati
muntêl ing jêjantung

ciptèng driya kadya ge apanggih
mring kang karya lamong
ki tumênggung aris andikane
mring kang garwa sainggane nyai
Si Mêndut kon bukti
dimèn ngong pikantuk

gupuh nyai ajêng ngacarani
hèh Mêndut dèn gupoh
dimarene sandhing aku kene
sira kinarsakkên kêmbul bukti
lah wisuha aglis
lho iki ambêngmu

matur nuwun ginêndêng mangarsi
gya majêng wotsinom
pan tinarik parêk dhêdhêngkule
nyai ajêng langkung rahabnèki
wis payo abukti
mas ayu lan ingsun

ki tumênggung mèsêm aningali
mring garwane karo
dhasar Ni Rara Mêndut sasore
abusana sarwa di linuwih
sinjang gringsing ringgit
kêmbên jingga madu

gêlung sèntêg lêlungsèn tinitih
ing sêkar argulo
sêngkang bapang kinatipa ing hèr
apanunggul agêng intên bumi
wida jênar amrik
gêbêgan sumunu

netra jait sinawang alindri
tuhu yèn kinaot
angungkuli para dyahe kabèh
datan ana ingkang angiribi
mung pantês anyèthi
mring Ni Rara Mêndut

ki tumênggung datan pijêr bukti
malongok anjomblong
dènnya miyat ni rara warnane
kang liniring tan pati nanduki
mung ewa ing batin
marang ki tumênggung

Ni Rara Mêndut dènira bukti
acicik tan dhokoh
nyai ajêng anyêblèk wêntise
bok sing nêmên gonira abukti
nikèn matur sarwi
mèsêm marikêlu

jêng kiyai pangêpêlirèki
nutul sambêl lethok
dènnya muluk kaliru janggute
sambêl gubras nèng janggut dèn sapi
wrata marang pipi
kêpêl jur ngaluwur

sakarine puluk wus dèn bukti
parèstri kang anon
ngampêt guyu tumungkul ajrihe
Rara Mêndut mèsêm aningali
ing batin moyoki
puluk susar-susur

ki tumênggung mèsêm animbangi
èsême sinênggoh
tunggal sire ing batin ciptane
tan wruh lamun luput ing pandalih
nanging jêng kiyai
sih mathêm ing kalbu

wus antara dènira abukti
gya sami têturoh
cinarikan ambêng rampadane
ki tumênggung angandika aris
mring parêkannèki
Si Pranacitrèku

paringana lawan ki mas patih
lêlolorodan ingong
kang liningan sandika ature
wus rinakit pinaringkên nuli
wus tinampan kalih
aturira nuhun

ya ta wontên panêkarnya mantri
prapta samya lunggoh
priyayi nêm ingacaran age
mopo pinêksa samya abukti
jêng kyai gya mijil
sukèng tyas andulu

mring kancanira mantri kang prapti
angandika alon
sapa kônca ingkang têka kuwe
matur nun kula pun Wôngsagati
lawan pun Ngabèi
Jayawiranèku

lan Ngabèi Simbarjaya tuwin
pun Ngabèi Bobos
lawan Ngabèi Wiratmakane
kanêm pun Ngabèi Brajapati
sadaya pan sami
sowan ki tumênggung

gupuh ngandika marang ing cèthi
sapabocah wadon
mundhuta sêga sarampadane
lawan waragang ya dhahar mami
sadhasarirèki
bumbung mas sinêlut

lan mundhuta palênggahan mami
tan dangu sumaos
ki tumênggung nulya lênggah age
angandika mring kancanya mantri
lah wus kono sami
amangana kêmbul

ki tumênggung ngunjuk ananduki
sadhasar rumêngkoh
sabên kadhatêngan panêkare
tinamu-tamu nadyan wong siji
anginum myang bukti
gêng alit kinêmbul

dènnya karsa amèt tyasing alit
tan ana kinaot
kabèh kinawruhan sakarsane
marma kancanira para mantri
sadaya jrih asih
ambêk sabiyantu

dènnya mikul karyaning nagari
rumêksèng karaton
samya golong gumulung ciptane
angèstokkên ing parentah sami
tan cêngil-cinêngil
nadyan gêcul kumpul

dènnya ngunjuk antuk tigang larih
Pranacitra gupoh
aris matur ywan parêng karsane
amba nyuwun aso ing panglarih
tan tahan mring awis
rèh têmbe anginum

ki tumênggung mèsêm ngandika ris
ywa sumêlang mangko
dimèn pundhuh lan kônca mantri kèh
inggih langkung anuwun jêng kyai
sih tuwan kapundhi
ing mastaka ulun

gya mas patih lan panêkar mantri
samya nambrama lon
lah suwawi adhi pasihane
sumôngga nak pasihanirèki
jêng kyai samangkin
ngong belani nginum

warna-warna ucaping pra mantri
barkating kawuron
apan samya ngalêmbana kabèh
anyar katon abdine jêng kyai
sapa sintên nênggih
kang sinambat ing rum

apan kula pun Pranacitrèki
samya barêng dongong
mèsêm angling e kiye jawane
Pranacitra kang komuk jêlanthir
tan linyok ing warti
nyata bagus lugu

punapa andika sampun krami
inggih dèrèng ingong
adhuh nadyan ta sampuna mangke
mêksih ajêng mêndhêt mantu mami
suwawi inggih dhi
o inggih saèstu

ki tumênggung mèsêm ngandika ris
sapa wonge anon
mring Si Pranacitra pasthi bae
arsa mèt mantu myang ipe yêkti
samya matur inggih
lêrês ki tumênggung

dungkap sakawan dhasar kang larih
sami nambrama lon
wawi bagus Pranacitra larèh
ngling kawula andika alimi
kula tan kuwawi
barkat tiyang dhusun

kula andhèrèk amung wedang tih
lan sambèn anggadho
kang liningan asuka guyune
e lah pintêr kenthol bagus iki
dhuh ngong kang nalangi
sumôngga kyai gung

gya linarih kalih dhasar alit
wuwuse angoko
lah payo ki lurah larih manèh
kaya wragang ingumbe dhêdhêmit
tan na banènèki
lir munggèng wana gung

ki tumênggung mèsêm ngandika ris
ya bênêr sirèngko
gya nimbali niyaga lan runggèng
gupuh kang liningan gya miranti
gamêlan lan ringgit
kang wasta pun Ganggu

lan pun Malathi samya mangarsi
kalihe yu anom
lajêng mapan marang gyan adate
niyaga gya dhinawuhan wiwit
sandika anuli
munya ladrang Mangu

gêndhing ririh sarwi dèn gêndhèngi
jawilan kang naboh
kang rada sru pan amung rêbabe
kalih gambang katrinira suling
ricike kur jawil
ngalêp nganyut-anyut

ambiyantu panabuhirèki
padha krasa alon
bonang pinjal lawan panêruse
dêmung nibani bonang ngêracik
tarung panêrusing
imbalan gong andul

gambang amêcalang wilêtnèki
angglêbêg tan kagol
rangkêp rikatan caruk anggrandhèl
suling ngêlong lagu amegoni
asri angêdhasih
pangêlikanipun

gêndèr anyalupak gumarining
senggolan gumolong
kapinjalan akathah cengkoke
calêmpungnya sêsêndhalan ngrinding
kêndhang amberagi
rarasiblon bêsus

rêbab ngangkang tutupane mathis
nyamlêng tan balero
amèt raras ajêg wiwitane
rêngating kawat têtêring miwil
kosokan lêstari
lômba muput alus

gêndhènging runggèng andudut ati
têlon apêpunton
rêbab suling lawan panggêndhènge
swara mêrit mêthit anjalirit
lir suling wrat sari
nuntung manis arum

berag wiraga kang para mantri
ngigêl sarwi lunggoh
myarsa gêndhèng ilang rêringane
ketang trêsnanira mring jêng kyai
mijil tyasirèki
kaantêpanipun

datan mèngèng lair batinnèki
wutah tyase kasok
marang kangjêng kyaitumênggunge
dhuh ki lurah lamun ana kardi
ayahaning aji
ananggulang mungsuh

suka binijiga awak mami
tanggorna ing mungsoh
eman nganggur Brajawôngsa kiye
kayangapa rasane upami
mati anglakoni
ayahaning ratu

wus timbange mukti lawan mati
wis gantungan ingong
ala mati bubukên sun kiye
pan sadaya samya adol kardi
sukèng tyas jêng kyai
gumujêng angguguk

amuwuhi kamuktènirèki
yèn ana wong sagoh
wani mring ayahan dalêm bote
nulya ginanjar sabuk kulambi
wus ambêke kyai
sih mring kancanipun

kabèh tan ana ingkang cinêngil
gêng alit rinêngkoh
yèn ana kang cêngilan kancane
tinuturan sakalihirèki
mari-mari yèn wis
rukun atut runtut

pinurih ywa na kang bèncèng pikir
ing lair myang batos
amrih guyuba kabèh tekade
dadya ènthèng pamikuling kardi
pinè tyasirèki
sadaya rinêngkuh

nulya sami linarihan malih
lho iki sih ingong
inggih nuwun kiyai paringe
anampani sarwi bêksa linggih
enak têmên iki
gêndhing Arum-arum

nulya ginêmbong awanti-wanti
wong pitu ngêlosod
anèng ênggon asangêt êndême
nulya samya kinèn bêkta mulih
kulanya jêng kyai
kang ambayang mêtu

ambêng nulya cinarikan aglis
sinungkên pra wong-wong
ki tumênggung alon andikane
Pranacitra pa mêndêmsirèki
nginum waragang grit
kang liningan matur

inggih radi karaos sakêdhik
amumêt kang panon
ki tumênggung mèsêm lon dêlinge
ya turokna nèng gêdhongirèki
nêmbah kang sinung ngling
inggih sêlotipun

ki tumênggung ngandika ngong iki
ya rada kêraos
tur tan pati animbangi ngombe
kur ngêmpyangi marang kônca mantri
nadyan thithik-thithik
nandhêg dadya wuru

gya ngandika aris marang cèthi
sapa bocah wadon
amundhuta kalasa bantale
paringêna Si Pranacitrèki
nulya jêng kiyai
kondur mring dalêm gung

tan anjujug pasareyannèki
laju maring gandhok
gyaning Rara Mêndut ing karsane
prapta sarwi dhodhog kori ririh
kagyat duk miyarsi
sira Rara Mêndut

mojar sapa ingkang minta kori
nauri Dut ingong
jaluk lawang Dut sadhela bae
manira yun têmu lan sirèki
ni rara nauri
dhuh kyai tumênggung

iya aku Dut kang jaluk kori
mring sira yun panggoh
matur sampun mriki tanpa gawe
kula sawêg ewêd mapag sasi
benjing yèn wus mari
kawula umatur

pira lawase adatirèki
kang uwis kalakon
inggih tigang ruwah ing lamine
he he têka lawase tan sipi
ni rara turnya ris
sampun adatipun

botên kenging yèn dèrèng wus suci
tur kula sayêktos
nganti tan nganti tigang ruwahe
ya wis sokur kalamun kadyèki
sarwi wangsul maring
pasareyanipun

nimbali dyah kinèn ngisik-isik
sarwi mujung kampoh
ki tumênggung apan lajêng sare
ya ta Pranacitra kang winarni
sangsaya wiyadi
kadya mas tumimbul

