jêng pangeran dipati wus mijil
saking jro kadhaton
ginarêbêg ing para manggunge
upacara atata nèng ngarsi
kang ngampil pra manis
asri yèn dinulu

banyak dhalang lawan sawunggaling
ardawalika wor
kinang êmas lêlantaran gandhèk
kêkuthuk mas lan kacu mas adi
kang samya angampil
wanudya yu-ayu

samya ngagêm sami sutra kuning
asri lamun tinon
nulya rawuh paglaran tindake
munggèng basal pêngrawit lênggah glis
ing dhêdhampar rugmi
lèmèk kasur babut

pêpak sagung wadya kang anangkil
myang santana katong
Adipati Môndraka jajare
lan kang putra Pangran Mangkubumi
kadwinya atêbih
lan sang rajasunu

myang Pangeran Singasari nangkil
jajare alunggoh
nênggih Adipati Pugêr mangke
lan Pangeran Juminah prituwin
miwah Adipati
Wiramanggla ngayun

atanapi Pangran Purbaya di
sowannya abungkoh
Dipati Têpasana jajare
myang Dipati Pringgalaya maswi
lawan Adipati
Jayaraga ngriku

wusdene Dipati Martalaya di
lan kadange kono
Arya Jayasupônca têpunge
Adipati Pajang wus anangkil
miwah Ki Dipati
Dêmak ta ing ngriku

myang sagunging mantri ing Matawis
sêk supênuh kang wong
anadene ing Kêdhu Bagêlèn
pan sadaya prasamya amaswi
tuwin wadya baris
wus tata gyanipun

dan jumênêng Pangran Mangkubumi
gya undhang gunging wong
lah ta padha èstokêna kabèh
yèn ing mêngko gèr Pangran Dipati
sun junjung dadya ji
Mêngkurat Matarum

lamun ana kang malang ing kapti
gung santananingong
lah ta mara têkakêna mangko
iya aku tandhingira jurit
putra sada jrih
prasamya mituhu

wusdene sagung wadya Matawis
gêng alit sakèh wong
ya ta ngriku angèstrèni kabèh
pan kapundhi dhawuhing dipati
Pangran Mangkubumi
sanalika mashur

marang sagung wadya ing Matawis
Pangran Dipatyanom
yèn wus jumênêng sultan ing mangke
amêng rat nênggih ing Matawis
gung wong suhud bêgti
mring kangjêng sinuhun

lah ing ngriku laminya anênggih
dènnya mêngku kraton
nagri Mataram gêmah arjane
datan ana wong kang laku sandi
parentahnya adil
jêjêg gamanipun

ya ta wau sang nata tinangkil
pêpak kang ponang wong
pra santana samya maswi kabèh
lah ing ngriku ngandika sri mulki
hèh wong Matawis
ingsun arsa mundhut

gawenira karyakna sun iki
pijaga ing kulon
danalaya ing kono arane
sakuloning kadhatonku iki
wadya nyandikani
glis nulya anambut

karsanira kangjêng sri bupati
mêng-amêngan kang wong
laweyan pêthak langkung agênge
pun Juru Taman ingkang kêkasih
nèng dalêming puri
sigra kinèn mêtu

nèng kêdhatyan datansah ngrusuhi
ngèmpêr jêng sang katong
para garwa kèh klèntu dadine
klangênan sagungira kagimir
dèn nyana sri mulki
ngriku milanipun

lah ing kono tamanan wus dadi
asri lamun tinon
danalaya anênggih namane
Juru Taman gya wus kinon mijil
anèng tamansari
ing kono gyanipun

purwanira Jêng Sultan Matawis
punjul ing prang popor
ngambah jêladri lir ratan pindhane
lamun arsa ngidêri kang nagri
sakêdhap gya prapti
nênggih milanipun

sabab juru taman ingkang nyunggi
sapurug sang katong
mila nglangkungi nata sêktine
wusdene lamun tiking latri
kang writ tan bayani
myang drigamèng kewuh

lah ing ngriku jêng sultan siniwi
sêk supênuh kang wong
pra santana samya nangkil kabèh
Dipati Môndaraka tan têbih
Pangran Mangkubumi
jajarira lungguh

kêlawan Pangeran Singasari
nèng byantara katong
Martalaya kang anèng wurine
mung Pangeran Pugêr kang tan maswi
wit lingsêming galih
dene kadang sêpuh

langkung merang maswi mring kang rayi
prênah kadang anom
Adipati Pugêr ing sêdyane
adarbea cêcangkok pribadi
Dêmak ingkang nagri
ing ngriku pinundhut

angandika Jêng Sultan Matawis
mring Môndraka alon
wusdene lan Ki Mangkubumine
paran karsa ing mangke puniki
kakang Mas Dipati
Kapugêranipun

botên dados ecaning panggalih
aseba maringong
ing karsane kangmas Pugêrmangke
adarbea pêthilan pribadi
ing Dêmak nagari
kakang mas gyan mundhut

paran karsa pêkênira mangkin
Môndraka turnya lon
yèn sêmbada tinurut karsane
lah kapriye ta Ki Mangkubumi
Pangran Mangkubumi
ature jumurung

inggih malah dadosa kang tampi
Mataram sang katong
Môndaraka asru pangandikane
hèh sakèhe pra bupati mantri
padha ingsun tari
priye rêmbugipun

wadya Mataram asaur-paksi
dhèrèk karsa katong
wontên ngriki pakèwêt kalbune
gih suwawi darbea nagari
pra sêntana sami
sadaya jumurung

sri narendra angandika aris
dhumatêng ponang wong
aturana kangmas Pugêr age
sigra mangkat utusan wus prapti
Kapugêran inggih
duta sigra matur

inggih kawula gusti tinuding
dening rayi katong
angaturi paduka dèn age
ingantosan wontên ing sitinggil
pangeran wus dugi
ing karsa sang prabu

gya kampuhan wus nitih turanggi
pangeran gya miyos
sêsandêran pan aglis praptane
ing ngarsanira wau kang rayi
jajar dènnya linggih
Môndraka nèng ngayun

angandika kangjêng sri bupati
mring kang raka alon
inggih kangmas paduka ing mangke
darbènana ing Dêmak nagari
nama adipati
ing Dêmak puniku

ingkang raka anuwun nampèni
ing sabda sang katong
wus mupakat ing wadyabala kèh
yèn Pangeran Pugêr asêsilih
jumênêng dipati
ing Dêmak puniku

angandika malih sri bupati
mring kang raka alon
kangmas Pugêr lajênga ing mangke
budhal dhatêng ing Dêmak nagari
sandika dipati
gya salaman sampun

nulya kondur kangjêng sri bupati
malêbèng kadhaton
kang sewaka samya bubar kabèh
adipati ing Dêmak wus prapti
ing dalêmira glis
lajêng dandan sampun

garwa putra wus mrantya prasami
gya budhal ponang wong
tan kawarna ing marga lampahe
ing nagari Dêmak sampun prapti
lajêng sang dipati
narubkên madya gung

wadya Dêmak asuyut prasami
ngidhêp sagunging wong
mring dipati ing Dêmak ta mangke
sakathahing wong Dêmak samya jrih
marang ki dipati
kèh samya anungkul

pamomonge pangeran duk nguni
tôndha nagri agrong
pan ing mangke jinunjung lungguhe
Adipati ing Pijêr anênggih
wastanira mangkin
janma kèh wus mashur

pan kinarya wau kang pêpatih
parentah ponang wong
wadya Dêmak samya ngèsthi kabèh
Adipati Dêmak wirya mukti
tinimbang Matawis
ing kamuktènipun

nalikanira Dêmak kariyin
kocapa sang katong
ing Mataram sineba wadyandhèr
para santana prasamya maswi
myang para bupati
nèng byantara prabu

wontên ingkang sadhèrèk kêkalih
wragiling sang katong
Mas Têmbaga anênggih namane
Ki Mas Kêdhawung ingkang satunggil
karsanya sang aji
yun jinunjung lungguh

ngandika lon kangjêng sang sri mulki
dhatêng wadya katong
ngèstokêna wadyaningsun kabèh
ariningsun Ki Têmbaga mangkin
sun junjung kang linggih
lan Dhimas Gêdhawung

Ki Têmbaga jênênga dipati
Pugêr karsaningong
Ki Gêdhawung sun paring namane
iya Pangran Dêmang Tanpanangkil
samya angèstuti
wadya ing Matarum

sri narendra angandika malih
marang sagunging wong
kakang êmas ing Dêmak ta mêngko
apa nora suwala ing budi
ing Dêmak nagari
apa ta wus suyud

Martalaya sigra awotsari
matur jêng sang katong
pan kawula miyarsa wartine
inggih sae raka paduka ji
pan sampun akardi
patih namanipun

Tôndhanagara jinunjung linggih
mring raka sang katong
Adipati ing Pijêr wastane
langkung karta sultan sukèng galih
tandya sri bupati
kondur dalêm agung

samya kêbut punggawa kang nangkil
ngriku sang akatong
kang kocapa ing Dêmak ta mangke
adipati pan lagya tinangkil
dene para mantri
pêpak anèng ngayun

wus alami dipatya ing mangkin
tan maswi sang katong
pan kalimput dening ing kamuktèn
wontên bupatinipun satunggil
Dipati ing Gêndhing
ika wastanipun

sigra matur mring sang adipati
wotsêkar turnya lon
pan kawula anuwun karsane
dene tan na maswi mring Matawis
atur amba gusti
inggih sampun tanggung

pan nagari saêlèring wukir
binahaka kang wong
kinon ngidhêpa mring Dêmak kabèh
lan paduka jumênênga aji
mapan tunggil wiji
lan rayi sang prabu

sampun pantês paduka jêng gusti
jumênênga katong
wong kang êlèr paduka ratune
rayi narpa jumênêng Matawis
ing Dêmak narpati
paduka apatut

adipati ing Dêmak sigra ngling
bapa byantu ingong
apan ingsun wus mikir lamine
nanging durung ana kanthi mami
mêngko sira iki
dadi rowang ingsun

langkung suka tyasira dipati
gya jumênêng katong
Dipadi Dêmak langkung sukane
miwah sagung ingkang para mantri
suka tyase sami
sadaya jumurung

angandika sira adipati
kabèh wadyaningong
lah ta sira lungaa dèn age
bapa anêlukna sak lor wukir
konên seba mami
prihên padha suyut

lamun bôngga patènana sami
rabine binoyong
wadyanira nulya pamit kabèh
anglampahi parentahing gusti
sampun dèn bahaki
wong salèh ring gunung

ingkang bôngga samya dèn pêjahi
rabine binoyong
wus misuwur ing Dêmak balike
Dipati Pajang miyarsa warti
yèn Dêmak wus balik
gyautusan sampun

mring Mataram ngaturi udani
marang jêng sang katong
kang kocapa nagri Matarame
sri narendra wus miyos tinangkil
dene para mantri
paglaran supênuh

pra santana sadaya anangkil
Môndraka tan adoh
Pangeran Mangkubumi jajare
kêlawan Pangeran Singasari
lan Martalaya di
samya munggèng ngayun

kawarnaa duta Pajang prapti
marêk ing sang katong
wus tinata utusan ature
inggih kawula gusti sang aji
wiyose tinuding
dening abdi prabu

pun paman Pajang ngaturi warti
dhumatêng sang katong
raka paduka ing Dêmak mangke
apan inggih gusti sampun balik
tiyang lèring wukir
sadaya anungkul

ingkang bôngga samya dèn pêjahi
rabine binoyong
myang jinarah sak rajakayane
mangke sampun jumênêng narpati
nagari pasisir
pan sampun misuwur

angandika alon sri bupati
mokal ujar ingong
apan ingsun wus piandêl dhewe
lamun kakang êmas ambahaki
wong saloring wukir
yèn yêktia patut

nadyan mundhuta sakidul wukir
sakèhe ponang wong
iya kangmas sapa gone ngêmpèk
lamun dudu panjênêngan mami
angêmpèka mukti
ingsun ingkang agung

nadyan nagara Mataram iki
darma ingsun momong
kakang êmas iya mèlu darbe
pan ing Dêmak iya ing Matawis
wêlinge rama ji
sun kinon amatut

angandika malih sri bupati
mring Môndraka alon
lah ta eyang karsa kula mangke
kakang êmas manira aturi
marang ing Matawis
lami tan katêmu

lan sakèhe pawarta puniki
manawi tan yêktos
inggih arsa sun yêktèni dhewe
yèn kangmas sun aturi tan prapti
yêktos tan sayêkti
gèn adarbe dulur

Adipati Môndraka turnya ris
dhèrèk karsa katong
tuwin Pangeran Mangkubumine
atanapi Pangran Singasari
turira ngrojongi
sadaya jumurung

lawan ingkang wawêlinging nguni
swargi rama katong
kinèn lumrah lawan sadhèrèke
sapa ingkang amiwiti dhingin
nora nêmu bêcik
wasiyat rumuhun

sri narendra angandika aris
wong gandhèk sun kokon
lumakua mring Dêmak dèn age
aturana kangmas mring Matawis
matura yèn mami
liwat onêng ingsun

lan sakèhe wong saloring ardi
aturêna kang wong
cundaka gandhèk atur sêmbahe
wus lumampah tan kawarnèng margi
wus praptèng nagari
ing Dêmak jinujug

kawarnaa dipati anangkil
pêpakan kanang wong
Adipati ing Gêndhing ngarsane
Adipati ing Pijêr tan têbih
wus ngaturi uning
wontên duta rawuh

gya ngandikan duta praptèng ngarsi
umatur wotsinom
gusti lampah kawula kinèngkèn
dening rayi paduka sang aji
ingkang salam taklim
katura pukulun

lawan kinon ngaturakên bumi
salèr ngardi kang wong
katura paduka sêdayane
kalih paduka dipun aturi
mring nagri Matawis
sangêt kangênipun

lami datan kêpanggih lan gusti
rayi jêng sang katong
adipati alon ing dêlinge
lah matura marang yayi aji
manira tan apti
lumakwèng Matarum

Adipati ing Gêndhing nambungi
kras ujare sogol
iya ingsun ingkang nora awèh
iya pantês dadia narpati
manira tan ajrih
mungsuh wong Matarum

lah matura cundaka dèn aglis
marang ing sang katong
lamun ingsun ora awèh mangke
adipati angandika aris
warahên mring yayi
ingsun yèn tan purun

êntèkêna wadya ing Matawis
tan lumaku ingong
ponang duta anulya lumèngsèr
tan kawarna ing marga wus prapti
nagari Matawis
ngriku sang aprabu

sampun miyos sang nata tinangkil
pêpak sagung kang wong
Ki Môndaraka munggèng ngarsane
miwah Jêng Pangeran Mangkubumi
Pangran Singasari
tansah anèng ngayun

sampun prapta utusan wotsari
matur ing sang katong
amba sampun dinuta sang rajèng
angaturi raka paduka ji
pan botên lumaris
sampun madêg ratu

pun Dipati Gêndhing kang akardi
mila madêg katong
sampun misuwur nagri bang êlèr
wêlingira raka paduka ji
matura si adhi
dèn tog wong Matarum

môngsa ingsun gêlêma lumaris
mring Mataram ingong
ingsun wus duwe nagara dhewe
kathah-kathah dêlinge raka ji
lan Dipati Gêndhing
wuwuse tan patut

kaatura dhatêng paduka ji
wuwusipun awon
sampun têlas kang duta ature
sarêng myarsa wau sri bupati
kèmêngan jro galih
brôngta sêmu bêndu

angandika sri bupati
mring Dipati Môndaraka
punapa karsa ing mangke
kakang êmas wus kêtara
bêcike lawan ala
Ki Môndaraka umatur
yèn makatên rakandika

gih purun madayèng wêling
wasiyate ingkang rama
mangkana inggih karsane
môngsa boya nêmahana
singa amiwitana
wasiyate kang rumuhun
môngsa manggiha raharja

karsa manira ing mangkin
nêdha sami linurugan
lah jêbèng Mangkubumine
kalawan Ki Singasêkar
lah paran karsanira
Pangran Mangkubumi matur
kawula dhèrèk kewala

sang nata ngandika aris
lamun ora kêlampahan
pan wus karuan cidrane
ki raka Dipati Dêmak
pan arsa ngayonana
wong Mataram yudanipun
lah age padha dandana

kang Martalaya dèn aglis
pêkênira têngaraa
Martalaya sigra bêndhe
wong Mataram sampun obah
pan sami asiyaga
wus kumpul sajuru-juru
wadyabala ing Mataram

ngalun-alun dènnya baris
pra santana sampun prapta
Pangeran Purubayane
lan Pangeran Têpasana
Dipati Jagaraga
Arya Wiramênggala wus
tuwin Pangran Pringgalaya

Pangeran Juminah prapti
Dipati Pugêr rowangnya
myang Pangran Tanpanangkile
pan sampun prapta sadaya
sumêktaning ayuda
samya baris ngalun-alun
miwah kang para prawira

prasamya anata baris
Adipati Môndaraka
matur dhumatêng sang katong
kadipundi karsa dika
sintên kang nindakana
punapa ta jêng sang prabu
nanging pangraos kawula

ngamungna mantri Matawis
kalawan para santana
kang prawira sakathahe
kaya kuwawa anôngga
gôndra pira wong Dêmak
angandika sang aprabu
sampun ngandika gêgampang

datan wontên agêng alit
Hyang Suksma Ingkang Kuwasa
damêl mênang lan kawone
punika sami pinutra
tur putra ingkang tuwa
punjul ing prakosanipun
inggih eyang putra dika

ki raka arsa ngayoni
inggih dhatêng ing manira
pan ingsun lumampah dhewe
dhatêng nagari ing Dêmak
lah nêdha budhalêna
sakèhe gêgaman agung
sigra nulya atêngara

pan sampun budhal kang baris
ingkang lumampah ing ngarsa
sakathahe mantri kilèn
Kyai Bojor wastanira
lawan Ngabèi Ngrawa
Ki Tumênggung Ngawu-awu
ing Kalêgèn Kyai Rôngga

ing Kalêng aran ngabèi
panggêdhene kang kocapa
Ngabèi Jênar wastane
ing Galugu Jayayuda
samawung sira rôngga
Ki Ngabèi Sangubanyu
ing Sampang Jayawikrama

rendhetan sira ngabèi
Ki Nalasraba wastanya
padha nindhihi sikêpe
sadaya sami prawira
kathahe kawan dasa
prasami gêng-agêngipun
ginawe gêdhug payudan

sumambung wadya Matawis
Ki Tumênggung Patrawôngsa
Tumênggung Singajayane
kalawan Arya Panular
Ki Dêmang Tanpanaha
Wiranagara Tumênggung
lan Tumênggung Jagayuda

Ki Ngabèi Wirapati
lan Dêmang Malangsumirang
Kartiwadana rowange
anuli Ki Saradipa
kalawan wa Supônta
Martalaya anèng pungkur
angirit wadya Mataram

anulya dipun sambungi
sakèhe para santana
Pangeran Purubayane
lan Pangeran Têpasana
Arya Wiramênggala
Pangran Juminah nèng pungkur
lan Pangeran Pringgalaya

Dipati Jaraga nuli
Adipati Pugêr ika
lan Dêmang Tanpanangkile
wurinya sri naranata
lumampah anèng têngah
kang dados pawingkingipun
Adipati Môndaraka

lan Pangeran Mangkubumi
lan Pangeran Singasêkar
lawan wong Kajoran kabèh
sang nata sampun lumampah
magêrsari akapang
towok tamèng gamanipun
sami prayitna ing baya

sisihipun wong angrangin
anuli wong sarawisa
kalawan wong panutrane
nulya kawula panumbak
saragêni ing ngarsa
priyataka wurinipun
tinon saking ing mandrawa

gêgaman lir gunung gêni
kadi wana kawêlagar
sapôntha-pôntha lampahe
pan sami mawi têngêran
sajuru-jurunira
têngêranira malêdug
yèn tinon saking mandrawa

lir kêkuwung teja adi
lêngkawa ingkang têngêran
umbul-umbul ing warnane
lêlayu lir gêni roga
lir wukir kawêlagar
kêrbêting astra lir gunung
arêraton tiningalan

datan kawarna ing margi
prapta nagari ing Pajang
Dipati Pajang wus golong
rêrêp sêdalu samana
enjing tumulya budhal
nêngêna ingkang lumaku
kocapa Dipati Dêmak

sampun sinungan upêksi
dening kajinêmanira
dipati gya miyos age
wadyanira sampun pêpak
andhèr wontên sowanan
Dipati Gêndhing nèng ngayun
Dipati Panjêr rowangnya

angandika adipati
lah ta bapa têngaraa
wong Mataram ya wartane
ing wingi tanah ing Pajang
arsa gêcak ing Dêmak
Dipati Gêndhing amuwus
andangu wong kajinêman

ya sapa ingkang nindaki
ingkang dadya senapatya
kajinêman matur alon
inggih sang nata pribadya
kêrig para santana
tanapi kang sêpuh-sêpuh
prasami kêbut sêdaya

malêrêt Dipati Gêndhing
amicorèng jroning nala
yèn mêngkono ing wartine
kayangapa yèn mênanga
wadya Dêmak sêpala
apan karubuhan gunung
kayangapa yèn bangkata

têngara bêndhe tinitir
muntap gêgaman ing Dêmak
wus prayitna ing lakune
kang kari wus samya prapta
prajurite sadaya
wong ing Dêmak sangang èwu
punika cacahing karya

Dipati Dêmak sigra ngling
mring Dipati Gêndhing ika
ing mêngko parentah ingong
sira dadia pêngawat
têngên anindhihana
mantri têngên sagungipun
sira ingkang angadua

wadana kang para mantri
Tumênggung Jaya Sambodra
dene ingkang satunggile
Ki Tumênggung Jakataka
lan Dêmang Astrayuda
myang Ngabèi Jayasatru
lawan Arya Martahita

dene ta ingkang sêsilih
dadia pangawat kiwa
bapa Panjêr pangirite
wêdana kiwa Si Arsa
Binarong wastanira
Ki Ngabèi Walangcathuh
lawan Rôngga Wijilodra

lawan Kidang Oring-oring
Ngabèi Sinabakêna
lawan Rôngga Mulatènge
iku dadia pangiwa
si bapa nindhihana
sakèh kajinêman ingsun
lumampaha ngarsanira

nuli budhalna kang baris
sigra wau atêngara
gêgaman kumêrap kabèh
umbul-umbul lan bandera
lêlayunira umyang
kadya ta wukir katunu
balakuswa ambalabar

tan kandhêg lampahingbaris
Dipati Dêmak wus prapta
mêsanggrahan ing Tambakwong
wong Mataram sigra prapta
samya ayun-ayunan
nênggih kasaput ing dalu
samya mondhok arêrakah

kocapa Natèng Matawis
parentah sun marang sira

lamun têka ing rana
kakang êmas lamun ngamuk
olèha wong pira-pira

lah aja sira sedani
pêpacuh prentah sun poma
enjing kawarna barise
wong Mataram sampun tata
tangkêbe prit anêba
gêgaman Dêmak wus mêtu
sami ambêdholi rangkah

sampun anata kang baris
gêlarira supit urang
ingkang minôngka supite
Dipati Panjêr kang kiwa
Gêndhing ing têngênira
pêngawat dipatinipun
Pangeran Pugêr ing Dêmak

sigra atêngara muni
wong Mataram anarajang
kang tinunjang pangawate
Dipati Gêndhing wus mangsah
lawan para prawira
sarêng dènira angamuk
surak lir pendah ampuhan

anuju sira dipati
Martalaya kang tinunjang
lan mantri panumping kabèh
arame dènira aprang
wong Dêmak karepotan
apan ta karoban mungsuh
prajurite kathah pêjah

Dipati Gêndhing ngawaki
ngamuk lan Jayasamodra
Martalaya mapag age
kalawan para prawira
miwah Jayasupônta
Dipati Gêndhing kinêpung
kêlawan sabaturira

polahe lir banthèng kanin
kang para mantri ing Dêmak
kinêpung prajurit akèh
ngalor ngidul tinadhahan
Gêndhing sampun kabranan
Martalaya mêngsahipun
Dipati Gêndhing wus sayah

anulya dipun kathahi
Dipati Gêndhing tinumbak
saking kidul saking kulon
datan dangu sampun pêjah
Jasêmbodra nêrajang
nanging sampun sayah wau
tinadhahan sampun pêjah

sirahipun dèn kêthoki
prajurit Dêmak lumajar
kang kiwa nêmpuh pêrange
Dipati Panjêr narajang
lan Arya Binarongan
sabature barêng ngamuk
nuju santana Mataram

tinarajang tan gumingsir
kinêpung cinadhang-cadhang
Binarong tatu jajane
Mulatènge sampun pêjah
Walangcathung kabranan
binuru age lumayu
Dipati Panjêr narajang

sigra wau sang dipati
ing Dêmak sampun narajang
mung kari kajinêmane
anênggih Sapigumantar
lawan pun Sucahula
lawan Ki Motepangayun
lawan Dêmang Pênayaban

pun Sabalong Marawêngi
karya rusuh anèng ngarsa
punika sami lurahe
Dipati Dêmak narajang
lan kajinêmanira
singa dèn tunjang amawur
kêlangkung prakosanira

kajinêman akèh mati
wong Mataram samya ngêpang
samya nganggo canggah kabèh
sang dipati kinathahan
cinanggah kering kanan
kudane pan sampun lampus
gêgamane sampun rêntah

lir banthèng katawan kanin
pangamuke karo tangan
wong Mataram mawur kabèh
kalangkung dènnya prakosa
Adipati ing Dêmak
ingkang tinarajang mawut
pangamuke karo tangan

wong Mataram akèh mati
jinêjêg miwah dinugang
tinampiling tugêl dhase
kang katrajang bubar-bubar
binithi kapisanan
ana kang jinagur rêmuk
kang sinepak polo pêcah

kang dhinupak angêmasi
sira Dipati ing Dêmak
sakalangkung prakosane
pangamuke karo asta
kadya banthèng katawan
dipati pan sampun liwung
sarira kuthah ludira

nêngah pangamukirèki
sira Adipati Dêmak
wong Mataram ngangsêg kabèh
adipati kinathahan
cinanggah jinaringan
tan kêndhat pangamukipun
kasangsang ing canggah sêmpal

ginitikan dening bêdhil
linimpung miwah brangkolang
nora kandhêg pangamuke
datan pasah dening braja
Ki Dipati ing Dêmak
pangamuke ngiwat-ngiwut
lir andaka kabêranan

wantune dipun kathahi
kadarpira wong satunggal
cinanggah dening wong akèh
jêjirêt lan jinaringan
ki dipati wus sayah
sariranira marlêsu
Ki Padurêsa nêrajang

sigra dènnya nyikêp aglis
Dipati Dêmak tan obah
pan wus cinandhak dhuwunge
wong Mataram ya ta enggal
amundhut tandhunira
pangeran sampun tinandhu
wong Dêmak bubar sarsaran

wus katur sri narapati
yèn kang raka sampun kêna
sigra waunabuh bêndhe
tan adangu nulya bubar
saking ing pasanggrahan
wong Mataram budhal sampun
Pangeran Dêmak binakta

Dipati Panjêr sira glis
pinêjahan anèng marga
binuwang jurang mayide
sang nata pan sampun prapta
sang nata angandika
wong gandhèk wangsula gupuh
dhawuhna timbalan ingwang

kangmas wangsulna dèn aglis
marang ing Kudus nagara
utusan lumampah age
Pangeran Dêmak kêpapag
Pajatèn wastanira
winangsulakên mring Kudus
ingiring wadya Mataram

pinarnah ing Parigêli
Pangeran Dêmak punika
ingkang putra wayah kabèh
apan ta tumut sadaya
sami kawêlasarsa
anênggih sangkalanipun
rasa pêksa tata jalma

kocapa sri narapati
Mataram lagya sineba
pêpak wadyanira kabèh
miwah kang para santana
lan para pinituwa
ing pagêlaran supênuh
sri narendra angandika

mêngko ing Dêmak puniki
ingsun tanduri bupatya
ya wong ganjur lêlurahe
kang aran Gadamastaka
ingsun paringi aran
Ki Suranata Tumênggung
mêngkua nagara Dêmak

ya ta wadya ing Matawis
samya ngèstrèni sadaya
jêng sultan gêganjar age
busana lawan kêncana
mantri sampun wêrata
santana pan sami sinung
busana arta kêncana

apan ta samya waradin
prasamya suka sadaya
sami runtut sadayane
Jêng Pangeran Pringgalaya
ngaturakên prasêtya
mring kang raka sang aprabu
yèn kawula anêdyaa

yèn ngangkah kraton sang aji
lawan saturun kawula
mugi cêndhaka yuswane
yèn têksih turun sang nata
anak putu kawula
yèn sêdyaa arsa mungsuh
gih sampuna murah arja

panuwun amba sang aji
turun kawula sadaya
sampun têbih têdhak rajèng
tumuta mukti wibawa
wontên ing tanah Jawa
ngandika ingkang sinuhun
lah yayi ingsun tarima

sinêksènana Hyang Widi
ing saturun-turunira
ing têmbe dadi kanthine
turunku kang madêg nata
lamun ora uninga
tan arja ing jênêngipun
môngsa bêcikna nagara

ingkang rayi awotsari
anulya kondur sang nata
malêbêt ing jro kadhaton
ingiring para biyada
manggung tuwin bêdhaya
kangjêng sultan sampun rawuh
pinêthuk garwa sarkara

lah ing ngriku Jêng Sultan Matawis
kocapa Dipati Jayaraga
kang rayi kangjêng sang katong
sinung lêlungguh agung
pan nagara ing Pranaragi
pan anèng Jagaraga
sabupatènipun
inggih pan dadya ganjaran
kangjêng sultan kêlangkung dènira asih
mring Pangran Jagaraga

pan winênang akarya pêpatih
kêlawan ingiring payung bawat
sakawan gandhaga lante
nênggih pamomongipun
apan Rôngga ing Pranaragi
mantrinira sadaya
punika ingetung
Ngabèi Malangsumirang
Nayahita lawan Panji Wirabumi
miwah ingkang lêlurah

Gêniroga wastane anênggih
lawan sira Ki Surônggamarta
Ki Lumaju katigane
Soda sêkawanipun
Mangkudirja gangsale nênggih
nêm Andakawana
sapta Darpa iku
asthanya Wirasêtika
nawanira pan kadwi Rôngga Sumêngit
dasa Sang Cakrawôngsa

kang sakawan payung bawat sami
pan sadasa ing lêlurahira
prasamya alinggih lante
lêlurah patang puluh
pan walulang ingkang lêlinggih
kathahipun kapêdhak
dwi biting puniku
kêjawi lêlurahira
para mantri pangarsa datan kawilis
pêpak dènnya sumewa

marmanira risang Adipati
Jagaraga agêng galihira
kalimput dening kamuktèn
angrasa lamun purun
amêngsaha raka narpati
ya ta miyos sineba
ing pasowanipun
apan mantrine sêdaya
lêlurahe pêpak prasamya anangkil
dipati angandika

paman Rôngga sira ingsun tari
lan si bapa Wirabumi sira
karsa manira ing mangke
ingsun arsa amungsuh
mring kakang mas Natèng Matawis
iya sami pinutra
swargi rama prabu
sapa ta ingkang arosa
sayêktine jumênêng Nata Matawis
iku karsa manira

pêksaningsun ing mangke puniki
kaya wani mungsuh kakang êmas
ngrasa sun adu wus akèh
Pangeran Rôngga matur
yèn kênia sampun ta gusti
pan raka jêngandika
sangêt adilipun
jêng paduka kinasihan
kinèn mukti sinungan raja pêpatih
lan sinungan nagara

adipati angandika aris
lah ta bapa ingsun ora kêna
yèn undurêna ing mangke
lêlurah samya matur
pan kawula inggih suwawi
pan inganti punapa
sampun mangsanipun
wadya paduka akathah
yèn ingadu kêlawan wadya Matawis
saur paksi sadaya

apan sangêt dènira ngaturi
wanti-wanti Panji lawan Rôngga
datan pinirsa ature
mantri sakawan rêmbug
sadayanya samya mambêngi
sigra sami luwaran
kasaput ing dalu
Pangeran Roga rêmbugan
lawan Panji Wirabumi Angabèi
aran Malangsumirang

Kyai Nayahita datan kari
Pangran Rôngga aris angandika
lah kadipundi rêmbuge
yèn awèta tinunggu
pangran agêng anyilakani
lamun sida kang karsa
inggih dènnya mungsuh
mring kang raka sri narendra
nora wurung pêkênira lawan mami
benjang dadi kêthokan

lah anêdha matur mring sang aji
padha ngaturakên pêjah gêsang
kang rayi awon sêdyane
mantri sakawan rêmbug
sigra mangkat lumampah wêngi
mantri ing Jagaraga
nênggih ingkang kantun
lêlurahira sadaya
samya mirsa Pangran Rôngga lan Ki Panji
kesah marang Mataram

pra lêlurah garjita ing ati
pan angrasa lamun kadhewekan
samya pinikir wêkase
tumulya atut pungkur
arsa marêk dhatêng sang aji
wus kumpul karsanira
pepewringin kurung
enjang warnanên sang nata
arsa miyos wus pinarak nèng sitinggil
siniwakèng ing wadya

aningali sultan wringin kadwi
lamun ana wong aseba kathah
andhèr prasamya apepe
ngandika kang sinuhun
lah wong gandhèk mudhuna aglis
pariksanên wong ika
sapa aranipun
lan kang dèn pèpèkên apa
tandya nêmbah gandhèk mêdhun sing sitinggil
lampahira mêndhapan

sampun prapta gandhèk sigra angling
pêkênira punapa sinêdya
dene padha pepe kabèh
Pangran Rôngga umatur
pan kawula tur pati urip
konjuka mring jêng sultan
saking jrih pukulun
kang rayi sèdhèng ing nala
gih ing mangke nêdya ngrabasèng Matawis
pêkênira matura

caraka kadwi bali gya prapti
ing byantaranira kangjêng sultan
sampun palastha ature
ngandika sang sinuhun
andhawuhkên kinèn nimbali
wong mantri Jagaraga
wus prapta ing ngayun
mundrawa tur saniskara
yèn kang rayi sumêdya mêngsah Matawis
kangjêng sultan sru duka

angandika kangjêng sri bupati
lah ta yayi Pringgalaya sira
lumakua dipun age
myang Martalaya iku
sakancane mantri panumping
kabèh padha milua
mring Jaraga iku
lêlurahe wasisakna
kang candhala boyongana ja na kari
si adhi lungakêna

aja ngancik nagriku Matawis
gya tundhungên sarabine pisan
lan ja gawa wong liyane
marang masigit wau
kang sinung sabda nêmbah pamit
nêmbang têngara mangkat
swaranira umyung
wus mranti bakakasing prang
tan kawarna ing marga lampahe prapti
têpising Jagaraga

kagegeran samya dèn jarahi
sajawining kitha abusêkan
kang kesah lumayu kècèr
pangran ingkang winuwus
munggèng dalêm lênggah ing kanthil
pra garwa nèng byantara
kang tangis gumrumung
sêsambate lara-lara
dhuh pangeran wontên punapa ing ngriki
wadya Mataram prapta

anèng jawi samya tata rakit
kadospundi pangran karsa dika
tan wande mangke dadine
pangeran sultan ingsun
paranbaya benjing ing wingking
Pangeran Jagaraga
langkung gyan gêgêtun
ngraos lamun kalêpatan
tan pantara dangu caraka kang prapti
Pangeran Pringgalaya

Adipati Martalaya tuwin
sakancane samya jajar lênggah
gya dhawuhkên timbalane
Kangjêng Sultan Matarum
pêkênira kentara aglis
aywa ngambah Mataram
mring ing masjid watu
lan ja gawa cèthinira
mung garwamu gawanên salah sawiji
age sira mangkata

sigra mêdal Pangeran Dipati
Jagaraga tuwin garwanira
alantik-lantik tangise
jroning galih kaduwung
aningali wadya Matawis
kathah karasèng driya
laris tindakipun
samarga lara karuna
sampun prapta masjid watu ngriku nênggih
lami nèng masjid sela

wusnya lami lajêng kinèn ngalih
pinarnahakên nèng pulo Brambang
sakidul kilèn masjide
lah ing ngriku Matarum
gantya wau ingkang ginusthi
anênggih kangjêng sultan
sineba mantri gung
sêk supênuh panangkilan
pra santana pra prawira pra prajurit
nararywa munggèng ngarsa

tandya katur lamun ingkang rayi
Jagaraga mangke sampun kesah
tanpa abdi mung garwane
tuwin boyongan katur
angandika sri narapati
sagunging wong Mataram
ya dipadha emut
atmaja santananingwang
wêwêlinge kangjêng rama kang wus swargi
sapa kang murwanana

iya aja manggiha basuki
akèh bae kinarya tuladan
kakang Dêmak pambalike
tuwin dhi Jaganagriku
mêngko padha nêmu bilai
disami angèsthia
pusakaning ratu
pra santana nuwun turnya
cipta amba tan kadya kang sampun lari
jrih wêlinge kang swarga

kangjêng sultan ngandika trah gêndhis
lah ta uwis paman Rôngga sira
muliha mring nagarane
mring Pranaraga iku
ngrêngganana saniskaraning
nuwun kang sinung sabda
ngêmak sirahipun
tur sêmbah lajêng lumakya
kangjêng sultan ngadhaton ing dalêm puri
bubar sagung sewaka

gantya kang winuwus malih
kang mantuk mring Pranaraga
wus prapta gya narubkên wong
sagung wadya Jagaragan
kinarya wong kapêdhak
winuwus malih sang prabu
pan sampun pêputra gangsal

kang miyos putri satunggil
kang miyos kakung sakawan
pambajêng jalu namane
Jêng Pangeran Martapura
sang nata langkung sihnya
kinudang jumênêng ratu
nanging miyos sing ampeyan

kang dados sumêlang aji
darbe gêrahe wahdatnya
dene putranya sang katong
kang miyos sing pramèswara
nama Radyan Mas Rangsang
kinudang jumênêng ratu
nama Jêng Pangran Dipatya

Anom Amêngkunagari
bagus tur awicaksana
lir panrat tikswa ambêge
papaning mangsi dumadya
kira kinira-kira
kasujanannya pinunjul
lantip pasanging graita

kawistara ing pangliring
badhe ratu waliyullah
wus mingis parèjèngane
sang nata langkung sihira
rajaputra sru bêgtya
ing yayah kêlawan ibu
de putra narpa wanodya

inggih saking pramèswari
Ratu Wandhan namanira
ri malih saking garwane
nama Radyan Mas Pamênang
malih putra narendra
Dyan Mas Cakra namanipun
mijil saking ing ampeyan

jangkêp gangsal putra aji
winarna sang adipatya
Môndraka catur putrane
pambajêng Mandurarêja
Jurukithing panênggak
Wirapraba arinipun
wragil wanodya tuk Batang

inggih anama dipati
wontên putraning santana
Pangeran Singasarine
kang sadhèrèk Panêmbahan
Senapati Ngalaga
sira Pangran Singasantun
adarbe putra sajuga

anama Rahadèn Wijil
tinanêm ing Pranaraga
Arya Rôngga ingkang momong
wontên malih putranira
KangjêngPangran Juminah
kang raka ingkang sinuhun
darbe putra priya juga

jinunjung wus sinung wangi
nama Dipati Balitar
samana sri narakatong
miyos siniwakèng wadya
pênuh punggawanira
nararya kang munggèng ngayun
tanapi para nayaka

ngandika sri narapati
eyang Dipati Môndraka
ing benjang sapungkur ingong
kang sun lilani gumantya
ngrênggani madêg nata
inggih wayah dika buyut
Ki Êmas Rangsang Dipatya

Anom Amêngkunêgari
puniku dika junjunga
wontên malih wêkas ingong
buyut dika ingkang tuwa
inggih pun Martapura
rèhning sun kudang duk timur
dadi ratu dèn kalakyan

sakêdhap dadosna aji
nanging sampun kalayatan
anuntên andika gantos
Ki Mas Rangsang dêgna nata
punika kang sayogya
jumênêng Sultan Matarum
kang eyang turnya sandika

kasêksèn Arya Dipati
nulya sang nata luwaran
datan antara lamine
sang nata cêngkramèng wana
ngrapyak kidang mênjangan
babêrêg trustha sang prabu
amboga drawina wadya

sukaning wadya kang pinrih
sawusnya dugi kang karsa
nulya akondur ngadhaton
sri narendra lajêng gêrah
tan arsa ingusadan
nimbali kang para sunu
myang Adipati Môndraka

prapta ing ngabyantara ji
sri narendra angandika
poma putraningsun kabèh
sira padhamituhua
marang ing arinira
Ki Rangsang jumênêng ratu
besuk jumnêng waliyollah

tan kêna sira wanèni
besuk iku kang sayogya
ngimpuni rat jagad kabèh
pra putra matur sandika
samya nuwun aturnya
malih ngandika sang prabu
sira kulup ki dipatya

sun pasrah madêga aji
môngsa bodhoa gèr sira
ingsun wus pracaya kabèh
sun titipakên mring sira
sakèhe kadangira
pangran dipati tur nuwun
sandika pangèstu nata

Ki Môndraka angamini
sarwi mèngêti kang wayah
para anggèr sadayane
dèn samya ngèstuti karsa
ngandikaning ramendra
sasat pituduh Hyang Agung
wajib dèn wuri-wuria

sampun pêpeka ing galih
angsala barkahing rama
pra wayah sandika ture
anulya samya luwaran
datan antara dina
mêtêg gêrahnya sang prabu
pra putra saos sadaya

myang Sang Môndraka Dipati
tuwin kang para santana
kang sêpuh miwah kang anèm
pangulu saos sang nata
tuwin para ngulama
narpa gêrahnya tan emut
umyang tangis ing jro pura

pra garwa myang para cèthi
Dipati Môndraka warah
gya kèndêl cinêgah kabèh
dyah kêkalih pramèswara
tan têbih lênggahira
wondene sang rajasunu
kangjêng pangeran dipatya

anèng daganing sudarmi
sang nata anulya mapat
malêm Jumuwah dinane
Sura tanggal tiga wêlas
nuju taun Jimawal
ôngka sèwu gangsal atus
suwidag gangsal samana

kang layon gya dèn sucèni
sinarèkkên nunggil rama
sakilèn masjid ênggone
gantya risang adipatya
sewaka lan punggawa
rêmbag jumênêngkên ratu
marang Pangran Martapura

sampun jumênêng narpati
ngèstokkên wulang kang swarga
datan antara lamine
jumênêngira narendra
wus angsal pitung dina
jêng narpa nulya dèn lungsur
datan lênggana ing karsa

mupakat para dipati
rêmbag umadêgkên nata
Jêng Pangran Dipati Anom
Mêngkunagari Mataram
seba para nararya
sarta punggawa gung-agung
arsa miyos dina Soma

ing kono kang sêdya madêg aji
Pangran Dipatyanom
gya busana dinulu citrane
lir Hyang Komajaya anêdhaki
rat Jawi tan kadwi
lir sang narpasunu

sura tan gora gadha ing galih
grah môndra sang katong
lèrèh gêtêr ta ing astakane
èbêg smu wiranung mulêt ing
lêlungit misani
panjalmaning satru

sampun miyos pinarak sitinggil
ingayap pra sinom
ingkang eyang Môndraka keringe
ki pangulu kanan myang pra sarip
saking pusêr bumi
ngulama gung-agung

sumrêg nararya punggawa mantri
gunging wong tumpangso
pating glêbyar pacaraning rajèng
èbêg rum-rum ing yudanêgari
Môndraka Dipati
prentah ingwadya gung

anggèr kangjêng pangeran dipati
sun adêgkên katong
Sinuhun Sultan Agung têngrane
Senapati Ngalaga Sayidin
Panata Agami
Ingabdurrahmanu

jumnêng enjing Soma Sura sasi
wolulas pancorong
ing Jimawal ketang sêngkalane
tata winayang maruta bumi
pangulu myang sarip
andonga karatun

pra santana kang sinung prasami
tur salam mring katong
atur bêkti pra santana anèm
pra punggawa samya mangênjali
mring nata tur bêkti
mangusapi lêbu

kang mêmanon nara angèbêki
sumuhut mring katong
angêratu prasamya ambêke
seba para rasika myang wrêsni
luwaran sang aji
gya kondur ngadhatun

winarna Sang Môndraka Dipati
yuswanira paos
amêningi ratu katri mangke
wus sêpuh gêrah laju ngêmasi
gya sinucèn nuli
sinarèkkên sampun

ing Mataram Masjid Agêng nunggil
lawan para katong
putra dwi Wirapraba kalihe
Mandurarêja ngêmasi aglis
ing astana mungging
Gambiran winuwus

amung kantun Kyai Jurukithing
nanging sampun repot
anèng Gambiran mardika bae
sinêpuh-sêpuh marang sang aji
nanging putra kalih
kaponakanipun

pan jinunjung kinarya bupati
dènira sang katong
juga lan Mandurarêja namane
Arya Upasônta kang satunggil
kanggêp mring sang aji
sring tinari kewuh

ya ta sêdhênging miyos tinangkil
kangjêng sang akatong
siniwèng punggawa wadyanyandhèr
supênuh upacara tulya sri
pinrak dhampar rukmi
lir yangyang piturum

saking swarga pinarnah Matawis
ngandika sang katong
Arya Suratani ingsun tudoh
mangetana anglurug don jurit
lawan pra bupati
saparo Matarum

sun kanthèkkên sira Suratani
dadi wakil ingong
pra dipati nuwun kanthèn age
aywa mamang pakon Suratani
mituhua sami
poma wêkas ingsun

tur sandika kang samya sinung ngling
luwaran sang katong
saningga kang tinuduh malugon
èbêk sudira kasrayèng gusti
dhasar Suratani
samya ngunggut-unggut

tinêmbang têngara mangkat saking
praja gurnitèng ngrok
swandona sri tinon busanane
gêgaman lir ombaking jaladri
umyang wukir sari
ujwala ngênguwung

lah ing ngriku kangjêng sri bupati
nimbali ponang wong
Arya Jayasupônca têngrane
angandika kangjêng sri bupati
sira ingsun tuding
nusula anglurug

iya lamun tiwas Suratani
sira wakil ingong
gumantya dadya senapatine
dene bisa amunah kridhaning
satrunira luwih
abot agung-agung

Jayasupônca umatur inggih
pangèstu sang katong
sri narendra arum timbalane
sun amini slamêta ing jurit
Jasupônta bêkti
amit sigra nusul

kasusul Pajang baris gêng nuli
Supônta rumojong
laris dêdamêl agêng lampahe
praptabaris sakidul Kêdhiri
wong gung wetan myarsi
gya sanengga pupuh

wadya Mataram ingkang anglurugi
Lumajang myang Rênon
Ki Alap-alap sagêbêngane
gya parentah Arya Suratani
nging Lumajang nagri
myang Rênon asuwung

wus jinarah saisi-isining
Lumajang lan Rênon
katur Arya Suratani kabèh
nulya ngangsêg dêdamêl Matawis
Pêmalang ginitik
kuthanya ginêmpur

tandya wong agung ing Surawèsthi
Sampang Mandura wor
nèng Surapringga tata barise
wus kumpul wong agung wetan sami
anèng Surawèsthi
sadêdamêlipun

tinêmbang têngara mangkat saking
nagri Surèngkewoh
dêdamêl lir samodra rob ambèr
lampahing swandana lir gi-anggi
kasrang erawati
lir prabata mlaku

praptèng wana pabaratan aglis
sarwi atêtunon
glagah binasmi agêng urube
kapyarsa saking baris Matawis
sigra campuh jurit
gorastra munya rug

limut kacika apunglu prêsi
kocaping cariyos
wadya Matawis kaloloh prange
anabrang lèpèn wong akèh mati
kinarubut bêdhil
tirta lawan marus

pra punggawa Matawis kèh mati
tuwin kang kataton
kêtampêk lir jawuh drês mimise
sirarya Suratani ngêmasi
kasilêm ing warih
dhandhang layon trênyuh

ing lèpèn sarah gumbala mayit
wadya Mataram kalah prangira
tan olèh papan yêktine
lêpat ing papanipun
sira Arya Suratani nir
wêweka ambêg sura
kadaluduk purun
prang sapih suruping surya
enjingira ponang jisim Suratani
pan sampun sinucenan

dêdamêl Mataram tata malih
Jasupônta dadya senapatya
ngayomi wadyabala kèh
wignya amomong wadu
ngunggaring tyas samya mapulih
antya majêng campuh prang
gorastra jumêgur
adrês lir wrêsa kintaka
lir gadhêg gya kaci kalimut ing api
malêdug lêbu murla

kumrap wong agung wetan mangungkih
tatag tanggên wadya ing Mataram
sudira cakut pêrange
caruk watang amupuh
bang-ginêbang ungkih-ingungkih
gênjot angrok putêran
malêjah manglumpur
wong wetan akèh kabranan
dhadhal larut larutnya mirut anglèsi
wicitra lêbur lêsah

wadya Mataram sudira ngungsir
samya purun ambujung sadaya
myang bandhang tumbak bêdhile
kang surèng prang gya mundur
mantuk marang nagri Matawis
prapta wus cundhuk sultan
sasolahe katur
myang pêjahe wakil nata
Suratani lèn tingkah unggul ing jurit
kasoran mêngsah wetan

myang ngaturkên ingkang brana sami
katga katri katur mring jêng sultan
wus dinum kang nglurug kabèh
mung dêdamêl pinundhut
malih karsanira sang aji
wadya kang pêjah yuda
atmaja pinundhut
sami gumantyèng sudarma
nora owah kalênggahaning sudarmi
enggar wadya Mataram

suka ing tyas wadya agêng alit
dana milih ing sak bobotira
tan na silir panganggêpe
kasawur dana prabu
pan karatan karta mêmanis
nugrahan sih wilasa
paramarta prabu
wus rêrêp ingkang punggawa
kang Sinuhun Sultan Agung ing Matawis
arsa tindak andon prang

mring Wirasaba pan wus miranti
sagung wadya anêmbang têngara
prawara gurnita angrob
swara lir guntur kêtug
lampahing swandana pan kadi
angge-angge kumêlab
wadya anglir wrêdu
ôngga sasra kang upama
sela bêntar umijil ingkang blêkithi
dyaja lêngkawa teja

rênggèng gunastra marindik-rindik
kangjêng sultan anitih turôngga
cawuk amuyêk wulune
lan wêdalan ing Kêdhu
kyai jayatara kang nami
asongsong kartas jênar
lir lakuning daru
saèstu rakimimulkha
murtining rat Jawi tan angsal kêkalih
rumiyin praptèng benjang

èstu panjang pocapaning tulis
tan kandhêg tindakira jêng sultan
lah ing ngriku gênti criyos
wong agung wetan sampun
myarsèng wartos Sultan Matawis
nglurug mring Wirasaba
bala gung supênuh
pyaywagung ing Surapringga
arsa tulung anging sandeya ing galih
dursônta myang ing Tuban

dadya kèndêl tan arsa byantoni
ya ta kangjêng sultan ing Mataram
rawuh masanggrahan age
raja dadi ran dhusun
loring Wirasaba sadasih
tata miranti aglar
wau ta ing ngriku
pangeran ing Wirasaba
gya apasang rakit salêbêting biting
gurnat myang kolantaka

wadya rasika wrêsni Matawis
mangsah ing prang anglir saradula
duk praptèng pabitingane
binendrong saking luhur
gutuk api punglu lir grimis
rêging swara kang granat
jumêbrèt lir gludhug
wirèng Mataram kèh tiwas
katampêk ing mimis bendrong gutuk api
pindha kinarya lesan

akèh lena wangke sungsun tindhih
anggêlasah paprangan mili rah
malembak-lembak jisime
lumut dyaja lêlayu
parang kuda dipôngga biring
sapih suruping surya
wadya gung Matarum
wawêlak gêng gring samana
limut ing tyas Jêng Sultan Agung Matawis
nênuwun mring Hyang Suksma

gya katrima sakala glis mari
kang pagêring wadya samya saras
sri narendra gupitane
anyarah ingkang wadu
ing pratingkahirèng prajurit
paran karêpmu padha
apa bêcik ingsun
mulih mring nagri Mataram
lamun sira nora bisa amungkasi
mring mungsuhira aprang

bêcik dipadha têmu nak rabi
ingsun sira inggala kewala
kari papa wus bêjane
upamine wak ingsun
lir ron tiba katyup ing angin
buh tibaning salira
gung wadya kang krungu
pangandikaning jêng sultan
samya tangi suraning wadya Matawis
jaja brit lir cinêcang

samya matur adhuh sri bupati
tan makatên kang dasih sadaya
sêdya mangsuli sih katong
ingantêp mêksih purun
abdi sagung ngrangsang abiting
Martalaya nalika
kumpul tyase rêmbug
ciptarsa mindha kawula
kang ingangkah dadya sêpiyun jro biting
Ki Martalaya sigra

mor pakathik Wirasaba latri
dangu dènira ambawa rasa
trap bêdhah baluwartine
wong Wirasaba muwus
wong Mataram bodho sayêkti
prandene pêksa lanang
yun mungsuh gustiku
yèn sêmono bobotira
wong Mataram tak kira tan bisa manjing
mring kitha Wirasaba

Martalaya awêcana aris
mila bodho pra mantri Mataram
sêdyarsa mungsuh maringong
ingangkah jroning kalbu
anêlukkên sagunging nagri
mêngkono bae datan
wignyaa lumêbu
malah wadyane kèh lena
janma Wirasaba anambungi angling
cobak ngong dadi mêngsah

bêdhah bètèng samene tan wigih
wong Mataram yêkti kurang akal
karyaa ôndha kang akèh
yèn wus mluk bitingipun
rakit ôndha mènèk blowarti
sadhela bae bêdhah
mangkono wong punjul
wignyane dèn wêtokêna
Martalaya glis mulih wus antuk kardi
lèngsèr praptèng pondhokan

prentah wadya mèt galugu sami
gya tinatar rosane dèn kathah
prantining ôndha wus dados
mangsah mantri Matarum
rakit ôndha ing kanan kering
nirbaya nirwikara
liwran têpung sungut
têpung sagunging gêgaman
ebat mulat wong Wirasaba ningali
ngraos lamun kinggahan

dadya samya lumayu anggêndring
prapta lajêng bêbitingan minggah
palataran blowartine
pra Wirasaba kisruh
patih kèri lumayu cincing
kacandhak pinêjahan
Rôngga Prêmana wus
mati murdane tinigas
de Pangran Wirasaba ing kono kapipit
kacêpêng glis binasta

kori kitha winadung brastha ting
wadya Mataram samya ngrêrayah
gut-gutên wringut pamuke
wisma binasmi sampun
Martalaya nêpak mring dasih
mundur maswèng jêng sultan
ingaturkên sampun
Jêng Pangeran Wirasaba
murdèng patih rajabrana konjuk aji
trustha sultan ngandika

Martalaya jisime si patih
Rôngga Prêmana kuburên ana
sakulon kutha pêrnahe
lan dèlèhana pemut
kitir layang besuk mênawi
turune angupaya
ambêciki kubur
de Pangeran Wirasaba
tinandhua sun gawa marang Matawis
gya budhal sri narendra

saha bala prapta ing Matawis
enggaring tyas wadya ing Mataram
mêntas unggul prang rêrêmpon
ngriku ta kang winuwus
sira adipati ing Tubin
wus mantuk saking Japan
nênggih patihipun
awasta Ki Jayasônta
kinèn samya saningga umarsèng jurit
yun gitik Wirasêkar

sigra budhal saastraning jurit
winarna Dipati Wirasêkar
rinaos tan ôngga bobot
dipati anglès dalu
saking kutha angungsi Pathi
wong Tuban angrêrusak
kèh desa kinêlun
nglurug dhatêng ing Santênan
Adipati ing Pathi mêmpên kang baris
nèng jroning pabitingan

tansah yun-ayunan sampun lami
kapyarsa saking nagri ing Mataram
Tumênggung Lap-alap age
tinuduh ing sang prabu
abantu mring nagri Pathi
budhal sawadyabala
Patih Tuban sampun
mirêng yyan bantu Mataram
têka saha bala sumêkta ing jurit
gya mundur wadya Tuban

Alap-alap langkung cuwèng galih
dene tan pinrêpak yudanira
samana sampun kapanggoh
lan adipatinipun
asêsugun Dipati Pathi
wusnya antara dina
nulya budhal mantuk
Lap-alap praptèng Mataram
cundhuk nata katur sasolah tinuding
bêktine wong Santênan

sigra sang nata nimbali dasih
kajinêman wasta Randhuwatang
prapta ngandika sang katong
hèh ta Randhu sirèku
apa tuhu trêsna mring mami
Randhuwatang tur sêmbah
dhuh gusti sang prabu
langkung agêng trêsna amba
mring jêng sultan kawula tulusa dasih
tan mulat gusti liyan

lon ngandika Jêng Sultan Matawis
Randhuwatang sira ingsun duta
dhustha mring Tuban dèn age
boyong sak nak-rabimu
dipun kadi janma angungsi
isthane kalah pêrang
ngeyup titip umur
yèn wus kandêl pangwulanta
dèn prayitna sapakartinirèng ajurit
besuk yèn rêmbug ing prang

iguhêna kridhaning ajurit
poma Randhuwatang dèn prayitna
ywa kawistara lakune
dèn bisa mara sadu
sumusup ing satru linuwih
pasang karti sampeka
purna dhawuh prabu
Randhuwatang wus ginanjar
satus reyal mundur wus mangkat gya prapti
Tuban duta nonoman

apan sampun katarima
Randhuwatang dènnya ngabdi
kapracaya sang dipatya
kinarya andêling wèsthi
nêngna gênti winarni
ing Surapringga winuwus
ri sêdhêngnya gupita
lan sagung môncanagari
lan pasisir kang anèng salèr bêngawan

kumpul anèng Surapringga
wong agung kidul banawi
kadhawuhan janji ngrêmpak
Mataram mupakat sami
sabiyantu ing pikir
ubaya umarsèng ripu
nêmbang têngara mangkat
dêdamêl agêng nglangkungi
lir sagara rob ing Giripura prapta

sowan mring Sinuwun Ngarga
prasamya anuwun idi
derarsa ngrêmpak Mataram
ingampah mêksa tan kêni
kapêksa wiku Giri
angidèni nging panglulu
gya ngujung mring astana
Sinuwun Giri kang swargi
wus mangkana budhal baris ing bang wetan

kapungkur ing Giripura
sumrêk lampahekang baris
praptèng ngara pabaratan
lêrêp tata ingkang baris
pênuh jêjêl mapipit
atata pondhokanipun
wong agung kidul prapta
wus ngumpul saeka kapti
saya agêng kang dêdamêl ing bang wetan

wong agung samya gupita
ngling Pangeran Surawèsthi
hèh ta bocah malang marga
ngêndi dalan ingkang bêcik
amot baris gung nuli
anjog nagari Matarum
matur pra kajinêman
gusti tan wontên prayogi
liya saking Madiun papane wiyar

lan mirah sakèh tatêdhan
papan wiyar cêlak warih
pangraos kawula kawrat
rêrêpa sawulan kadi
tan kirang kang binukti
wadya paduka pan agung
yèn tan mrih papan wiyar
manawi kuciwèng kardi
nuntên anjog ing Jagaraga awêwah

samana Ki Randhuwatang
anèng wurining dipati
Tuban mirêng tur mangkana
kumêsar garjitèng ati
yèn kêlakona ugi
wong agung mêtu Madiun
yêkti sor gustiningwang
Mataram kuciwèng bumi
dadya matur bisik-bisik mring gustinya

Sang Adipati ing Tuban
anolèh andangu ririh
Randhuwatang aturira
kawula botên suwawi
mêdal Madiun nagri
akathah pakèwêdipun
Dipati Tuban nulya
matur ing Sang Surawèsthi
tan suwawi kadya turing kajinêman

gya dinangu Randhuwatang
mring Pangeran Surawèsthi
aturipun Randhuwatang
èwêt ing Madiun nagri
môngka jog Jagaragi
sasat nagari Matarum
lan pamirêng kula
nagari kalih wus kait
lan Matawis mindhak kathah sambekala

tan wande riniwuk marga
tan kongsi dhatêng Matawis
katungkul prang anèng marga
dados ngêkathahi kardi
owêl sayahing dasih
wadya paduka pan agung
tur maksih kuwat sura
nuntên pondhehan nèng margi
tilar wadya ing satêmah manggih nistha

pan môngsa kiranga marga
kang anjog nagri Matawis
pangran ngling ngêndi kang marga
Randhu matur kang prayogi
Nglasêm anjog ing Pathi
kapering Dêmak marga gung
mirah têdha lan wiyar
tan wontên dados kuwatir
kapracaya Randhuwatang aturira

tandya para kajinêman
cinêpêng wau kêkalih
winastan karya loropan
pan lajêng dipun pêjahi
jinêman Surawèsthi
sampun karsaning Hyang Agung
wong têmên antuk patya
kang dora manggih basuki
liriping tyas akarya sêmanging driya

dene wong agung Dursônta
andhahar ture wong Tubin
dadya gêla kang waskitha
patine jinêman kalih
môngka tandhaning budi
yèn wong agung salah dudu
ngrusak padhaning rowang
amimba Sultan Matawis
wicaksana amumpuni ing aguna

tinêmbang têngara mangkat
gurnita têngarèng jurit
bala lir samodra bêna
ambêlabar tanpa têpi
têngran awarni-warni
ujwala teja kêkuwung
nging anjrah kinêmasan
ngarang ujwalaning rawi
lêlumbungan lir wukir sêkar lumampah

untaping swandana kadya
ge-angge marga ngèbêgi
gantya ingkang ginupita
Jêng Sultan Agung Matawis
Martalaya siniwi
Jasupônta sisihipun
panumping lan bumija
anulya miyos tinangkil
sri narendra siniwèng para punggawa

ginarbêg para badhaya
ngandika sri narapati
Martalaya sun miyarsa
wong wetan nglurug mring Pathi
Martalaya tur inggih
myarsa saking wartosipun
pun Adipati Pajang
akait kalawan Tubin
pan tinumplak wong agung wetan balanya

ingkang dados pagunungan
pangeran ing Surawèsthi
badhe nglurug mring Mataram
mêngsah agêng anglangkungi
angandika sang aji
kadyaparan kadang ingsun
uwa myang paman-paman
nararya bupati mantri
kayaparan yèn uga mungsuh praptaa

apa linawan ing yuda
apa sira tinggal lari
ingsun mung anut ing sira
lir sarah munggèng jaladri
kombak kombul katarik
sira kang minôngka alun
yèn padha tanggon ing prang
lêbur luluh sun labuhi
yèn nir suranira sun pamit ngumbara

dadi janma sudra papa
wus bêjane sun lakoni
dhuh uwa myang paman-paman
wusdene si kakang yayi
narywa myang pra dipati
apuranira kang agung
saking kèh kaluputan
ingsun ingkang dhimin-dhimin
jinurungna alang ujuring sarira

dèn rusak ing satru guna
pirabara nêmu urip
yèn tan ana wlas andika
uwa paman kadipundi
kang sinare Matawis
ingajag-ajag ing satru
ngur kula amurcoa
paran polah lamun jurit
lir sinêndhal tyase kang para santana

prituwin para bupatya
pyuhing tyas kang waspa mijil
Pangran Purbaya awaspa
madêg kasuraning galih
myang ri Pangran Dipati
Pringgalaya angêmu luh
myang kang para sêntana
kathah waspanira mijil
nênggak waspa angajap-ajap ing yuda

sira Radyan Martalaya
anggêmbor dènira nangis
nglêngkara andika nata
ingkang sinuhun kang abdi
tan pisan jrih ing pati
Jasupônta sênggruk-sênggruk
matur Pangran Purbaya
kalawan kang para ari
luhung nuntên pinapaga ing ayuda

manawi asêlak prapta
mêngsah gêng mancik Matawis
awrat sinanggi ing yuda
kasompok tan sagêd milir
ngandika sri bupati
lêrês uwa aturipun
Martalaya undhanga
tumuli siyagèng jurit
ingsun dhewe arsa ngawaki ing yuda

hèh ta sira Alap-alap
sira dhingini mring Pathi
warahên yayi Pragola
aywa obah anèng Pathi
yèn mungsuh anêkani
lumayua marang ingsun
duta Lap-alap mentar
luwaran sri narapati
manjing pura pinarak anèngpandhapa

nimbali para santana
prituwin para bupati
wus dhahar sri naranata
samana rasika wrêsni
kadya kawratan bukti
wusnya ngandika sang prabu
lah uwa Purubaya
lawan paman-paman sami
kula paringi sangu tumbasan toya

Martalaya Jasupônta
sun paring patumbas warih
êdumên ingkang warata
gêdhe cilik ja na kari
yatra kadhaton mintir
sumêbar ing wadya agung
lèn busana warastra
pêpatih kang têngga nagri
sigra ngrasuk pasikêpaning ayuda

tinêmbang têngara mangkat
gurnita prawirèng jurit
dêdamêl awarna-warna
lir pendah udyana sari
nitih swandana nuli
asongsong gilap lir taru
rêrêp sakilèn Pajang
siniwi punggawa mantri
narpa nabda Martalaya babadana

marga rungsit lowah-lowah
mêndhak mandhukul asungil
kang pantês kinarya marga
ratanên ingkang abêcik
dêrapon mungsuh nuli
lulusa praptèng ngarsèngsun
galak kang parangmuka
amônca lena ing wèsthi
kancanira môncapat olèha paran

saanane wong Mataram
padha ta saosa linggis
kudhi pacul pecok dhandhan
awrata marga kang bambing
wadung pêthèl ja kari
yèn ana marga kang siluk
kali-kali kalingan
jurang-jurang trêbis-trêbis
glis ratanên gampanga marga girisa

Martalaya tur sandika
tandya aprentah mring bala
cakut wong Mataram samya
kang ngarsa ngradin supana
sangkêp pacuk pècèk dhandhan
ngradin marga ingkang lowah
wrêksa rug rêbah gêlasah
kinarya trucuk bambingan

kinumpulkên sêselanya
ingusung wadya Mataram
ingkang samya ngrata dalan
berag samya sasêndhonan
kêpala Dyan Martalaya
tinarik tangsul kang marga
glising carita wus dadya
apadhang kang marga rata

asuka mirsa jêng sultan
sigra anggêganjar wadya
wijah-wijah kang kuswala
kapranan ing parikrama
kramaning sultan pandhita
ngandika hèh Martalaya
dene ta si paman Pajang
salawas sun nèng barisan

tan ana katon aseba
Martalaya matur nêmbah
pun paman Pajang Dipatya
baris anèng Babêlukan
lah ta enggal timbalana
yèn tan purun rinampas prang
jêng sultan aris ngandika
iya bênêr aturira

jêng sultan anuduh wadya
Wirapati Saradipa
nimbali Pajang Dipatya
kang aris dikongsi kêna
nanging aja dadi yuda
dèn bisa manisi krama
sandika kang sinung sabda
gya mangkat Babêluk prapta

lan sang dipati wus panggya
angling cundaka narendra
anggèr andika ngandikan
ing Gusti Sultan Mataram
jêng sultan onêng kalintang
lan arsa agunêm rêmbag
prakawis agênging mêngsah
Dipati Pajang kadriya

kadêngangan ing solahnya
kawuwung ajrih dumadya
wus kerit sowan sang nata
praptèng ngarsa sinambrama
paprênahe barisannya
sinupit ing wadya kathah
dadya ilang mêlanging tyas
kakênan ing parikrama

lah ing ngriku kangjêng sultan
parentah ngangsêg barisnya
budhal rêrêp ing Siwalan
gantya ingkang ginupita
wong agung wetan barisnya
prapta salèring Siwalan
kèndêl pasang pabitingan
anata mariyêmira

nata baris sap-êsapan
dhadha Pangran Surabaya
lan wadya Sampang Madura
ing kering Dipati Tuban
ing kanan Dipati Japan
sagêbêngan pra dipatya
baris gêng tan kêna ngetang
pae kang baris bitingan

pinrih kang mungsuh galaka
dadya mangke yun-ayunan
parèng doh lan wong Mataram
kawarnaa Kangjêng Sultan
Agung kang lagya sineba
ing wadya punggawanira
ngandika mring Martalaya
de mungsuh tan mêtu yuda

mêmpên nèng jro pabitingan
lah kapriye dayanira
mamrih wusananing lakya
Dyan Martalaya tur sêmbah
yèn marêngi karsa sultan
kawula lagar kewala
sumambung Pangran Purbaya
tan rêmbug lamun manira

lamun angrangsang bitingan
mêngsah dalêm langkung awrat
tur ing jro wus cinawisan
pae lawan Wirasaba
mungsuh cilik enggal sirna
iki sun watara awrat
awit rusak wong Mataram
yèn rusak sultan kelangan

kangjêng sultan angandika
lah ta kadipundi uwa
kang supados mrih prayoga
kula anjurungi karsa
matur Pangran Purubaya
yèn sarju karsa jêng sultan
kula nês-ênês kewala
pinêjahan marginira

unggyan angupaya têdha
myang amèt rumputing kuda
sabên ari wadya sultan
angidêrana bitingan
têkèng doh dêrapon mêngsah
galak mêdal sing bitingan
yèn tan yun mêdali aprang
dadya ngênêsa kewala

têmah ènthèng tinarajang
sultan ngling prayogi uwa
ya ta sigra linêkasan
Martalaya undhang wadya
angubêngi pabitingan
budhal wadya ing Mataram
samakta sadêdamêlnya
prasamya munggèng turôngga

sabên ari dina Soma
yèn ana wong wetan mêdal
arêramban gya rinampas
kèh antukira papêjah
prituwin kang bêbandhangan
lami-lami wong bang wetan
sansaya kêkês kang manah
labêt kakirangan pangan

wus kathah kang samya minggat
ing sabên dalu tan pêgat
ingkang kantun langkung susah
limut wimbuh pagring rumab
dene wong agung Dursônta
ing rêmbag Dipati Tuban
anylayani kêdah mêdal
yun magut prang nging dèn ampah

lawan sagung pra dipatya
nging mêksa kêdah magut prang
sing rêmbage Randhuwatang
wadya Mataram duk mulat
nulya angrutug sanjata
pan kadya kinarya lesan
wong Tuban akathah pêjah
bubar kang kantun pralaya

wus datan môngga puliha
Dipati Tuban kesisan
wangwang mulat sang dipatya
aglis angingêr turôngga
linut wadya ing Mataram
lumayu kadhungsang-dhungsang
ayun ngungsi ing bitingan
tan antuk malah pinatar

sarta ginaguyu kathah
solahe Dipati Tuban
tan sêmbada plênthunging tyas
wusana lir manco gêtas
pinijêt bae glis bobrak
payo kônca binêdhilan
ja awèh malbèng bitingan
gya mundur Dipati Tuban

