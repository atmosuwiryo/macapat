pêragading ngisa lawan mahrib
pitêkur sang anon
ngluhurakên asmaning Sang Angrèh
Gathak Gathuk wus dangu aguling
na swara kapyarsi
lir mriyêm jumêgur

lir kêlindhon bumi gonjang-ganjing
Gathak Gathuk mbêngok
gurawalan ngarukêt rahadèn
saya rame kang swara kapyarsi
sirêping swarèki
Gathak Gathuk ngantuk

tan pantara rahdyan udani
wanodya kinaot
makidhupuh anèng ing ngarsane
mangênjali matur nora krami
dhuh risang linuwih
ruwatên pukulun

ing munajat satuhu karya gring
maring wadyaningong
radyan mèsêm aris ngêndikane
babo rara sapa kang wêwangi
lan wismanta ngêndi
de praptèng ngarsèngsun

kawruhanta sang luhung wak mami
nguni putra katong
Brawijaya pungkas sang pamase
kang mandhirèng kraton Majapait
rusaking nêgari
salin srengat rasul

ulun datan kêduga nglakoni
ing agama kaot
banjur maring wana Bago kene
atêtluka kêrsane dewadi
kinèn angratoni
sagunging lêlêmbut

ingkang manggon nèng Bago wanadri
de kêkasih ingong
Njêng Ratu Mas Trêngganawulane
sêndhang iki apan sun arani
Sugihwaras nênggih
pasiraman ingsun

amung sabên ari Sukra Manis
nggon ingsun lêlangon
sapa wonge kang mantêp atine
yun kêtêmu marang jênêng mami
sêranane mawi
tirakat sêdalu

ing malême ari Sukra Manis
pêsthi ingsun rawoh
sarta asung apa sasêdyane
ing samurwat sarta bênêr bêcik
mriyêm ingkang muni
sabên ratri iku

prêtandhane kêraton arja di
mupus ing tyas ingong
baya uwus ginaris pêpêsthèn
têkdiring Hyang tan kêna wah gingsir
ragèng sun sadêrmi
sumarah sêkayun

paran kêrsa sira praptèng ngriki
jarwaa sayêktos
Jayèngrêsmi alon ngêndikane
angulati kadang ngong kang anis
jalu lawan èstri
wus lawas tan pangguh

njêng ratu mas aturira manis
babo sang kinaot
dèn narima pan durung mangsane
têmbe panggih yèn rahadyan uwis
kaukum ing nagri
linabuh ing laut

nèng Tanjungbang kono nggone dadi
banjur atêtêmon
aywa kêmba lakunira radèn
anyaloni dadining aluwih
Radyan Jayèngrêsmi
ana marêmipun

lah ratu mas buron apa iki
kang padha mêthangkrong
anèng êpang tan katon raine
kaya munjuk buntute tan kèksi
ratu mas lingnya ris
tukang aranipun

hèh ratu mas sapa kang sung uning
ing satêkaningong
Sri Trêngganawulan lon ature
pêksi dhandhang sung alamat muni
kêna dèn titèni
kandhane wong sêpuh

lamun ana pêksi dhandhang muni
saking wetan kulon
nglamat bêcik tamuan badhene
ing pandhita utawa wong luwih
lamun dhandhang muni
saking wetan kidul

yèku bêcik ing alamatnèki
barang karya dados
lamun ana dhandhang munya mangke
saka kidul bênêr prênahnèki
alamat rêjêki
ingkang arsa rawuh

lamun ana pêksi dhandhang muni
saking kidul kulon
iya iku ala alamate
arsa padu rêbut sewalèki
lamun dhadhang muni
kulon sangkanipun

alamate apan arsa rabi
yèn saking lor kulon
dhandhang muni ala alamate
apan arsa kagêringan ati
dèn angati-ati
awas lawan emut

atobata maring ing Hyang Widhi
poma dikalakon
dhandhang muni lor bênêr sangkane
yèku ala alamatirèki
yêkti arsa panggih
kêwirangan agung

yèn amuni ing lor wetan saking
alamat tan awon
yun kêtêmu ing prêsanakane
miwah kadang ingkang wisma têbih
lamun dhandhang muni
mencok wuwungipun

ing wismane kang nginggil pribadi
swaranira alon
yun kêtêkan susah alamate
tamat alamate dhandhang muni
gurune wismèki
ngêndi sakanipun

wangsiting Hyang lamun prênjak muni
iku diwaspaos
sung alamat bêcik lan alane
wus pinêsthi carita duk nguni
sêmune kang pêksi
prênjak uninipun

lamun ana pêksi prênjak muni
sarêng sakêloron
anèng kidul ing wiswa prênahe
ngantya dangu ing alamatnèki
tamuan priyayi
bêcik sêdyanipun

lamun ana pêksi prênjak muni
kêprênah nèng kulon
pantinira ala alamate
ayun ana têtamu kang prapti
sêdyanya tan bêcik
ngajak tukar padu

lamun ana pêksi prênjak muni
kêprênah anèng lor
pantinira bêcik alamate
guru prapta kêrsane sung wangsit
sêdhiyaa nuli
kang suci kang patut

lamun ana pêksi prênjak muni
wetan panti mêngko
mencok payon kandhang gêdhogane
nglamat ala yun kabêsmèn yêkti
dèn angati-ati
ywa lena ing kalbu

pêksi prênjak muni angidêri
wisma têpung golong
pan prayoga iku alamate
bakal antuk donya ingkang suci
myang arta kalali
mujia Hyang Agung

titi tamat alamating pêksi
kang bêcik kang awon
iku ingkang ingsun estokake
bênêr luput karsane Hyang Widhi
ingsun dêrma manggih
ing kaol rumuhun

Radèn Jayèngrêsmi ngêndika ris
sang ratu kinaot
buron apa kang na paedahe
njêng ratu mas aturira aris
sato tukang adi
mêngko ingsun tutur

murwèng sato muka kang linuwih
tukang winiraos
iku agung sawabe ta dene
wus mutamat para nabi wali
miwah para mukmin
poma dèn lêstantun

dèn ugêmi aywa ge dèn wadi
yèn tan tunggal batos
tukang iku pinèta sirahe
dèn lèhêna bun-êmbunannèki
pênganggone nênggih
lamun ana musuh

datan têdhas ing sênjata dening
utêke dèn êmor
barang lênga dene pênganggone
ana gawe cinampur ing dhiri
watêk têguh nênggih
luput sênjatèku

lambe ilat dèn nggo jimat nênggih
kalis gêlap rêko
apan siyung kêlawan kukune
pan kinarya ngukur janma guling
insya Allah mati
nênggih wong puniku

utawa dèn kosokakên janmi
dadi kaku kang wong
dèn nggo sipat nênggih gêgêtihe
barang ingkang aningali asih
lamun dèn wor warih
nênggih banyu susu

nuli dèn usapakên ing kêndhil
ujaring pawartos
datan matêng nênggih liwêtane
wulunipun dèn sêbar ing panti
paedahe malih
durjana tan wêruh

anadene wêwudêlirèki
dèn nggo tamba kang wong
lara busung kang têngên matane
dèn wor lawan gêtih sêrut nênggih
lan luhe wong nangis
dèn nggo sipat iku

insya Allah wong liyane ahli
pêsthi datan wêroh
lamun lungan pan dèn usapake
saka ngomah paedahe nênggih
tan kêna dèn ambil
duwèke wong iku

mata kiwa dèn wor lan kêsturi
lawan kapur baros
apan den nggo nênggih sa-Allahe
dèn kasihi wong lanang lan èstri
wus titi nikmati
sato tukang luhung

ana maning sirah ingkang pêksi
platukbawang kaot
luwih akèh tinimbang tukange
wulu daging jro ambalungnèki
kabèh mumpangati
kanthi pedah luhung

lah mirêngna radyan ulun
amarna sarahing pêksi
saking Njêng Nabi Suleman
nênggih ingkang anjarwani
kang pêksi pêlatukbawang
kèh manpangati winilis

yèn kang rumiyin dinunung
cucukipun ingkang nginggil
karya sêpuh ing gêgaman
gêgaman sêkalir-kalir
sawabipun datan ana
têguh tan pasah kêtitis

yèn tan pasah kang tinanduk
dadya sakit gêng ndhatêngi
tan waras prapta ing pêjah
ilating pêksi winarni
dhinahar ingkang paedah
ing pamicara prêtitis

netranira yèn ginantung
mungging saluhuring kori
têbih saking duratmaka
wuluning murda kinardi
sumping raryalit sawabnya
atêbih saking pênyakit

wulu pan kinarya pupuh
ing netra pan datan kêni
ing lêlamur sawabira
jêjantungipun binukti
sawabipun sarwa gampang
sêbarang ingkang kinapti

lan kêbuka ngèlmunipun
ampêrunipun upami
winor lan inum-inuman
miwah winor lan jêjampi
sawabe rikat lumajar
pringsilanipun binukti

kinasihan sawabipun
mring wanodya lawan malih
kinasihan ing pêndhita
miwah maring para wali
dhadhaning pêksi dhinahar
sawabipun lamun sakit

enggal ing waluyanipun
brotol binukti pawèstri
sawabipun kinasihan
dyah ika marang ing laki
tuntut winor lan gulunya
binasmi nulya binukti

ing pawèstri sawabipun
linuwih samining èstri
laripun kinarya gêlang
elingan sêbarang kardi
lawan malih ingkang êlar
winor ing sabuk prayogi

kinasihan sawabipun
lamun suwitèng narpati
yèn sinèlèh soring bantal
pêtilêman sawabnèki
tiningalan sarwa endah
tur rinêksa ing Hyang Widhi

sawabe ingkang bêbalung
akuwat yèn dèn simpêni
myang balung suwiwinira
sinèlèhakên ngisoring
pêsareyan datan liyan
sawabe akuwat malih

atinipun pan ginantung
luhure dènira guling
sawabipun bêtah sahwat
yèn winor lisah kêlêntik
myang wêwêdhak ingkang sawab
sirna sagunging sêsakit

suku kalih sawabipun
lamun pinêndhêm sêsabin
myang sakèhing têtanêman
tulus wohipun andadi
lamun malih ingkang manah
ginêlangakên ngastèki

winasita sawabipun
isining wisma sêkalir
têbih saking ing lêlara
nênggih atinipun malih
ingusapakên ing dakar
bêtah sahwat sawabnèki

ingkang ilat kinaryèku
jimat sawabe tan kenging
ing luwe bêtah alapa
lawan kulitipun malih
tinalèkakên padharan
yeka bêtah luwe malih

kêpalanira kang manuk
kinarya jimat ajurit
kinajrihan marang mêngsah
yèn wontên wisma upami
panas tan kêna kanggonan
pinêndhêman êlarnèki

pênjawat kang têngênipun
wolung lêmbar aja luwih
pêpadonipun lor wetan
dadya tawa panasnèki
gêtih dèn akingkên ika
winoran ing bawang abrit

lawan adus nulya kinum
ing toya nèng pinggan putih
karya jampi lara netra
pinupuhakên tumuli
insya Allah dadya waras
yèn wontên sêsakit kuping

pinupuhakên pan mantun
lamun arsa dèn kasihi
mring wong akèh myang yèn arsa
sugih myang yèn arsa dadi
barang ingkang tinanêman
puasaa tigang ari

dèn kadya puasa agung
pinatêka donganèki
puniki mèle kang donga
Allahuma bêrkat saking
Gusti Bagendha Suleman
mung iku tan ana malih

kang pinangan atinipun
ingolah sêkalir-kalir
yèn wus dènira puasa
matêk donga sarwi bukti
yèn adagang myang ngawula
dèn têtêp ywa walanggalih

kêlamun arsa sirèku
sinihan wong kathah malih
tyas lan ilat winor barang
olah-olahan binukti
lamun arsa matènana
ing wong durjana mêmaling

ingkang kiwa tapakipun
sinundêp ing cucuk nênggih
insya Allah lajêng pêjah
lamun arsa sugih ngèlmi
tyas binukti lawan uyah
gorèng wus titi kang pêksi

rahadyan ngêndika arum
Ratu Mas Trêngganasasi
bangêt ing panrimaningwang
sira sung pitutur jati
alamate pêksi dhandhang
miwah pêksi prênjak muni

sarahing tukang linuhung
myang pêlatukbawang pêksi
apa kang dak walêsêna
ratu mas turira aris
luwih kêrsaning Hyang Suksma
ingsun iki mung sadêrmi

kabèh kang wus ingsun wuwus
iku darbèkmu pribadi
namung kang mêdharkên ingwang
sarèhning wus lingsir akir
sun paliman lilanana
mantuk mring kahyangan mami

wus tan katon kangjêng ratu
Gathak Gathuk nulya tangi
sarya matur mring rahadyan
kawula sêtêngah ngimpi
mirêng swara tanpa rupa
amung ganda amrik wangi

lir tindhihên raosipun
sruwang-sruwing kapiyarsi
tukang platuk lunjak-lunjak
sarah-sarah dèn adhangi
punika ginêm punapa
sintên rencang paduka ngling

rahadyan ngêndika arum
kawruhanamu kang prapti
anêmoni jênêng ingwang
iku ratuning dhêdhêmit
ngêdhaton ing Bago wana
ing nguni putri narpati

Sang Aprabu Majalangu
Brawijaya kang sêsiwi
agêntur amatiraga
tan sarju salin agami
kêtrima panêdhanira
bisa jumênêng narpati

ngratoni sagung lêlêmbut
sajroning Bago wanadri
sabên bêngi mêriyêman
Gathak Gathuk duk miyarsi
mêrinding githok mêngkarag
wus awanci pajar sidik

samya wudlu wêktu subuh
pêragad dènnya ngabêkti
lingsir saking sugih waras
ngancik suku Pandhan wukir
manjat mênginggil wus prapta
ing dhusun kêdhaton adi

nyabrang lèpèn mili ngidul
toyanya nyarong awêning
miyat balung langkung kathah
agêng-agênge nglangkungi
lajêng lampahira radyan
wus praptèng sukuning ardi

ing Gambiralaya gunung
nulya umanjat mênginggil
praptèng puncak non prêtapan
tanggul siti angubêngi
tinanêman sêsêkaran
argulo gandanya amrik

pinêcakan ubêngipun
tigang dasa langsung kalih
njawi tanggul kidul wetan
wontên rêca sela langking
patrape lir jalma priya
mangku pêlanangannèki

wus pisah lan badanipun
mung sêpucang agêngnèki
Gathak Gathuk latah-latah
ana mênèh angungkuli
duwèke rêca Ki Goprang
kalah dawa gêdhe iki

rahadyan nulya têmurun
ngalèr ngèrèng-èrèng wukir
anon balung agêng panjang
tikêl pat lan kang rumiyin
praptèng ngare angêndika
lir mas tumimbul ing warih

lah ta Gathak sira umèntara aglis
maring pêdhusunan
kêtêmua kanca bumi
angilènana dawêgan

wus umentar anjujug wisma pêtinggi
gupuh ingacaran
lah pantèn kêrsa punapi
kula yun ngilèni dêgan

anak kula kêlantih nèng suku wukir
ki pêtinggi lingnya
botên susah angilèni
nulya ngambil kang dawêgan

patang iji sampun pinarasan sami
lah pantèn sumangga
kula bêktane pribadi
kerid lampahira Gathak

praptèng ngarsa mundhuk-mundhuk ki pêtinggi
Jèngrêsmi ngêndika
kaki sun tanya sirèki
wisma miwah kang sinambat

nama karan dhusun ingkang kula nggèni
punika Padhangan
kêtêlah sami mêstani
dhatêng kula kaki Padhang

sumapala kamipurun ingkang abdi
ngaturi sugata
lumayan jampi kêlantih
sacêrêt wêning dawêgan

iya kaki bangêt ing pênrima mami
pasihanta mringwang
Allah ingkang ngudanèni
ing sakalêthêking manah

radyan ngunjuk ing wêning nyu sawêtawis
têlês ing gorokan
kêraos nikmat ing dhiri
ngêndika alkamdulillah

linorodkên maring santrinya kêkalih
we nyu papat bebas
dawêgan gya dèn plathoki
ngalih sewang samya têlas

radyan angling kaki ingsun minta uning
mau ingsun ngambah
pêdhukuhan suku ardi
myat balung kèh agêng panjang

nulya manjat malih mring puncaking wukir
anon pêtilasan
kidul ana rêca siji
mangku kadya pêlanangan

mêdhun maring èrèng-èrèng uning malih
balung gêdhe dawa
ngungkuli kang mau kaki
kadiparan critanira

kaki Padhang tumênga matur sang pêkik
dongèngipun kina
sukunipun Pandhan wukir
dhusun Kêdhaton namanya

kala jaman purwa kêdhaton rasêksi
Sang Prabu Arimba
rikala amangun jurit
mêngsah panênggak Pêndhawa

Arya Sena ingkang unggul ing ajurit
rasêksa kèh pêjah
punika bêbalungnèki
sang prabu yêksa Arimba

pêjahipun anèng èrèng-èrèng wukir
ing Gambiralaya
ingkang paduka tingali
anglangkungi agêng panjang

tiyang satus mbokmênawi tan kuwawi
lèpèn alit ingkang
mêngidul ilinirèki
winastan lèpèn Jêrohan

Sri Arimba sêsampune angêmasi
pancanaka mangsah
ing wadhuk jêrohan mijil
binucal lèpèn punika

pan kêtêlah namane prapta ing mangkin
ing lèpèn Jêrohan
prêtapan pucaking wukir
ingaran Gambiralaya

duk rumiyin wontên putri amêrtapi
wêrni ayu endah
nama Dèwi Gêndrasari
wus mêdal istijratira

wontên tiyang jalêr asru mangun tèki
anama Ki Drêpa
yun mêngangkah mring sang putri
duk ayun mangkat prasêtya

yèn tinampik amalipun dèn icali
wusana sang rêtna
lumuh dhatêng Drêpa kaki
pêlanangan gya pinagas

bari lênggah Ki Drêpa lajêng ngêmasi
nanging dados sela
lêstantun ngantos sêpriki
dora lêrêse sumangga

Gathak njawil mbah Ki Drêpa niku sigit
nêtêpi prasêtya
mbotên kaya wong saniki
sêtyane lamis kewala

Radèn Jayèngrêsmi angêndika aris
kaki pasihanta
bangêt panarima mami
kaki kantuna raharja

ingsun nutugake tumindaking sikil
ndhêku kaki Padhang
rahadyan tandya lumaris
tan pisah Ki Gathuk Gathak

ngalèr ngilèn prapta ing Bojanêgari
myat kukus mêngampak
rahadyan nulya nyêlaki
kang murub wêrni bêlumbang

pinêcakan kawan likur wiyarnèki
dene panjangira
tigang dasa langkung kalih
lêbête saasta wrata

tanpa toya dangu dènira ningali
nahên tan pantara
murub lir wisma kabêsmi
latu sumundhul ing mega

isthanira kadya ngurmati kang prapti
Gathak Gathuk was-was
giris maras-miris tistis
tyas lir tatas anêratas

kêpalange dhusun Dhandhêr gupuh prapti
mariksa pawaka
kagyat anon janma katri
pinarak têpi bêlumbang

nglocitèng tyas anèh têmên uwong iki
yèn dudu trah tama
masa wania nyêlaki
ing bêlumbang pêkayangan

ki pêtinggi anyakêti ing sang pêkik
rahadyan têtanya
baya sirèku kang jagi
bêlumbang isi dahana

palang matur lêrês timbalan sang pêkik
mila gupuh amba
mariksa bêlumbang api
awit dadya panêngêran

lamun murub dêlajad kathah sêsakit
dhusun ingkang cêlak
kang uning urubing gêni
apês lir mêndêm pucungan

