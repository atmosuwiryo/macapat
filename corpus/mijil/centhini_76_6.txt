mijil paring ganjaran narpati
sokur ing Hyang Manon
antara tri ari sri pamase
gantya ingkang wadon dèn timbali
praptèng byantara ji
sang nata lingnya rum

dhuh bok ngantèn jantunging tyas mami
woding driyaningong
ingsun liwat kasmaran yêktine
marang sira wong manis mrak ati
kaciwane isih
winêku ing kakung

lamun sira kaduka matèni
mring lakimu dhenok
pasthi ingsun pundhut garwa anggèr
amêngkoni kênya jro pura di
sun pasrah sirèki
nyèthia mas ingsun

Bok Rubiyah dupi amiyarsi
pangandika katong
anyalêthêk trênyuh ing driyane
nyipta sèwu gung nugrahèng Widhi
bakal dadi padmi
tunggaling para rum

sanalika sèdhèng ciptèng laki
nêmbah matur sagoh
amêjahi maring ing lakine
lamun samar yya kawuryan janmi
malah aprayogi
kalih wêkanipun

pinêjahan yya tanggung ing kardi
suka sang akatong
dangu paran tingkahira kikèn
amatèni laki lawan siwi
nuwun inggih gusti
linêbêtan racun

Jêng Suleman malbèng jroning puri
mundhut pêdhang kaot
dhasar timah sinangling mancèrèt
ulês bludru wus miyos cinangking
ngandika mring èstri
kasuwèn rinacun

biyang iki tamakna tumuli
mring lakimu dhenok
masthi nora mindhoni gawene
anèng marga poma yya katarik
Rubiyah nampèni
pêdhang nêmbah mundur

gêgancangan dènnya alumaris
sang aprabu ngodhol
pra pandhita sapuluh andhèrèk
Bok Rubiyah sapraptaning panti
lakine aguling
ngêloni dwi sunu

ngadêg anèng keringe kang laki
narik pêdhang gupoh
balêrêngi gêbyar ujwalane
ciptaning tyas nora mindho kardi
katiga babarji
tinamakkên gupuh

wus tumiba bojo jola tangi
pêdhang timah mlendo
Bok Rupiyah asru gagêtune
sinung eling ngrukêpi ing laki
sêsambat mlasasih
srah tobat dharudhut

kangjêng nabi sru gujêngirèki
angandika alon
mring pra rêsi lah iku rupane
tyase wadon rupêg rupak budi
dadia palupi
ing tyas yya kalimput

Sang Dyah Murtasiyah duk miyarsi
luhira drês miyos
tyas mangikis nêdha pangerane
ayya nganti kataman kadyèki
tumungkul mraati
angusapi êluh

Ki Sèh Akbar angandika malih
babo putraningong
wusmu tamat marang pandhita kèh
anêtêpkên kaya kajêng nabi
yèn wong wadon nini
tyase nora jujur

ewa mangkono rêkè kèh eling
titahing Hyang Manon
pasthi ana kang bêcik atine
pawitane tan lyan bêktinglaki
kaya ta kang uwis
wulange ibumu

lamun têmên-têmên dèn têtêpi
manthêng nora bengkong
iya iku kanugrahan gêdhe
yèn nêtêpi bêkti marang laki
ing dêlahan manggih
kamulyan kang agung

lah ta babo rêke ana maning
sayogya linakon
lamun sira samohaning akèh
lungguhira yya rongèh dèn wingit
yèn gumuyu nini
yya katon gusimu

yèn lumaku rêkè ayya cincing
tumindak dèn alon
lan maninging ayya nolèh-nolèh
ayya rêrasan turut ing margi
lan yya ngatarani
gènta olah laku

duk ngalame jêng nayakèng bumi
nitahkên Hyang Manon
mring wong wadon sawiji arane
Bok Alimah kang kinarya suci
mring kang murbèng bumi
pan sinami wau

iya lawan para nabi-nabi
Hyang Suksma dènnya mong
salunturing para wali gone
pangêla-êlanira Hyang Widhi
malah mèh sinami
lan putra jêng rasul

ginanjar ing warna yu arungih
cahyane mancorong
lir basônta purnama kênyare
jinodhokkên lan wong kaki-kaki
wungkuk kuru nanging
sugihe kalangkung

mata bèlès gudhigên tur mêngi
untune mèh gogrog
rêngkik-rêngkik basisik awake
kêrêp mara tangan lêngus bêngis
mring kang wadon luwih
butarêpanipun

yèn kang wadon gumuyu tan ririh
untu nganti katon
miwah têlak pasthi lamun gêdhe
ukumira tan lyan saking rai
kang dèn salênthiki
kaping têlu puluh

yèn lumaku nèng latar kasiring
kempol kongsi katon
kang dèn ukum ya karo sikile
pan jinanting kuping dèn slênthiki
yèn kang lanang lagi
dhayoh tan kongsi wruh

marang uwong lanang lyan sayêkti
rinauban lombok
yèn turu kinèn tugu dagane
amêtêki sarwi angêbuti
lamun durung nglilir
nora kêna mêtu

môngka mangsanira lagi nglilir
kang wadon tan katon
nadyan lagi sêsuci myang sêne
pasthi kêna ukum gêng pinanggih
ginèrèt binithi
tinapuk jinagur

awak tatu rêncêm boncah-bancih
anuli pinopok
uyah asêm lan jêruk wrak arèn
suprandene mantêp dèn têtêpi
dènnya bêktyèng laki
tuwa kêmpong pikun

rêngkik-rêngkik wungkuk kuru mêngi
cinipta jaka nom
lêngus kêrêng lan mara tangane
nyipta baut anèng tilamsari
malah kangjêng nabi
rasul putranipun

Siti Patimah arsa manggihi
miyarsa pawartos
saking ingkang rama ngandikane
kinèn ngalap sapangat minta sih
mring Alimah dening
sru bêti ing kakung

Dèwi Patimah gupuh lumaris
siji tan bêkta wong
mung kang paman Ngali ngêtêrake
mêmanuki saking wuri têbih
sapraptanira ing
konon nuju suwung

lunga dagang kaki tuwa nanging
ingkang wadon kinon
tugu wisma anèng gêdhong bae
lawang-lawang kabèh dèn kuncèni
latarira sarwi
dèn wuwuri awu

pamrihira yèn ana wong prapti
kongsia manjing jro
pasthi lamun katara tapake
sêmana Siti Pratimah prapti
nguwuh minta kori
Bok Alimah krungu

sapa wonge kang aminta kori
nora wlas maringong
ki omah sêpi balia age
Dèwi Patimah alon nauri
sun kang minta kori
kabibbolah sunu

ya kang cèthi Sayidina Ngali
Patimah pan ingong
sadhelarsa panggih lan dhèwèke
wadon Aklimah têtela myarsi
yèn kang minta kori
atmajèng jêng rasul

èstri gurune wadon sabumi
Patimah sayêktos
minulyakkên dening Hyang èstrine
Bok Aklimah keron tyasirèki
arsa amanggihi
jrih dukaning kakung

pasthi kênèng ukum gêng nêmahi
ing satêmah layon
lamun ora manggih ana rêke
mring têtamu ajrih anglangkungi
dene putra nabi
wêkasan anglalu

nêmah kênèng ing kukuming laki
kunci wus sinorok
kori mênga sang rêtna nulya ge
manjing jroning kagyat aningali
mring kang duwe panti
cahyane sumunu

lan banguning kartika myang maksih
sêdhêng ayu anom
pantês lamun kawêngku natèng ngrèh
praja siniwi ya jroning puri
dadia rabining
punggawa tan patut

nadyan garwaning para narpati
nora na mêkono
nèng sawarga iku pantês gone
Ni Aklimah ya eram ningali
cahyaning kang prapti
lir wulan mabangun

sunaring wadana agêlapi
prabane mancorong
tuhu ratuning èstri ngrat kabèh
ratu-ratuning ayu sabumi
Aklimah nulya glis
nêmbah ngaras suku

nanging ingkang sinêmbah tan abti
sang rêtna lingnya lon
apan sarwi anganthi astane
babo aja anêmbah ring mami
pan sirèku uwis
pinadha lan ingsun

sinucèkkên jênêngira èstri
mijil ing Hyang Manon
jêng rama wus amuji yaktine
marang sira minulya nèng bumi
malah aningali
bawanta lan ingsun

wadon Aklimah umatur aris
adhuh gustiningong
punapa kang kinarsakna anggèr
anêdhaki ing dasih kaswasih
sasat ingkang abdi
kabanjiran madu

kagunturan sèwu wukir sari
kilang hèr nawa rob
Dèwi Patimah alon sabdane
nora nana sêdyaningsun naming
arsa amanggihi
lan sira satuhu

payo mulih mring wismanirèki
sun arsa wruh ing jro
nulya kinanthi sarêng lampahe
lênggah panti Aklimah yun muging
sor nanging tan kêni
pinêksa nèng luhur

Bok Aklimah kagyat miyarsa ngling
marêbêl mêtu loh
dhuh gustiku kang mangkara anggèr
manamparing ing dasih kaswasih
tan sagêd mangsuli
sibariking gambuh

dangu dènira lungguh
sang dyah ibnu mustapa andulu
ting caranthèl nèng gêbyog luhurirèki
lir camêthi dhapuripun
samya wêsi kang dèn ago

gêdhe cilik pêpitu
sajêmpol sajênthik lan panuduh
ingkang agêng salêngên amung sawiji
sang dyah garjita ing kalbu
aris dènira têtakon

apa pandhe bojomu
duwe dandanan mangkono iku
ting carènthèl rupane kaya camêthi
piranti apa ta iku
Aklimah umatur alon

botên pandhe puniku
dhuh pukulun piranti yèn ngukum
mring kawula bilih sisip dèn gêbagi
sang rêtna ngandika arum
iku apa wus kalakon

sira kêna ing kukum
pitu pisan pan sampun tan manduk
tinamakkên mring kawula kang camêthi
inggih saking bodhonipun
kang abdi tan wrin pakewoh

akathah lêpatipun
maring laki pramila sri kukum
amung ingkang salêngên gêngipun gusti
sêpisan dèrèng pukulun
tumiba ing angganingong

kados gadhangan lamun
ingkang abdidosa gêng puniku
kang kinarya Dèwi Patimah duk myarsi
mangkirig tyase kumênyut
sru tobatira Hyang Manon

rumaos lamun durung
mangkono dènnya bêktirèng kakung
malah sagêt tobat sadalêming galih
Aklimah sigra rinangkul
Siti Patimah wêtu loh

dhuh lae kadang ingsun
Aklimah dènnya ngakeratipun
amung sira bênêr kang padha mêmuji
mangkono sing pratingkahmu
tuhu musthikaning wadon

dongakna raganingsun
besuk bae manira gya wangsul
lawan paman Ngali sun ajake mriki
lamun wus prapta bojomu
ya pan ingsun arsa wêroh

sang rêtna sigra kundur
Aklimah ngatêr jawining pintu
yayah kadya nutakên waspanirèki
sru onênging tamunipun
sasolahe misih katon

wau ta ingkang mantuk
lêstari nèng ing marga kapêthuk
lan kang paman nungkêmi ing pada kalih
sru minta aksamanipun
matur nutur dènnya panggoh

sang rêtna sigra kundur
lan ngandika Aklimah satuhu
ingkang paman mèsêm nahan ta winarni
Aklimah saungkuripun
amung tansah gung wirangrong

lawang kinunci sampun
wangsul ing gêdhong malih gyanipun
ya ta wau ki juragan sigra prapti
sarowangira gumuruh
kèndêl sajawining banon

ki juragan anguwuh
dhodhok kori kagyat duk angrungu
Bok Aklimah tan samar swaranirèki
wus anarka lakinipun
gupuh mijil saking gêdhong

anyangking toyèng suku
inggal anyorog kori pan sampun
laki manjing Aklimah nyandhak padèki
winisuhan toya sangku
wusnya mudhar ukêlnya lon

kinèsètakên suku
duk lumampah ki juragan dulu
tapak lèjèg nèng latar tilas wong kalih
basêngut sru krodhanipun
wus pasthi ciptaning batos

kalamun rabinipun
tinarka ngiwa ing tindakipun
datan kongsi têtanya kasusu runtik
busana tan kongsi cucul
laju angutu mring kêbon

camêthinira sampun
kabèh ginawa Aklimah wêruh
wus anyipta yèn antuk dukaning laki
ki juragan asru muwus
Aklimah sapungkur ingong

sapa ta dhêdhêyohmu
baya wong lanang kang luwih bagus
nêmbah matur dhuh gustiku guru mami
Dèwi Patimah kang rawuh
dede wong lanang sayêktos

milamba kamipurun
amanggihi mring atmajèng rasul
inggih amung nyuwun pangaksama gusti
ki juragan asru bêndu
têka bisa têmên goroh

tan wurung sira kokum
ingsun ajrih yèn ngapura iku
dukaning Hyang ki juragan wusira ngling
rabine sigra sinapu
camêthi pitu dèn ago

sidane ping sapuluh
dadya pinukul ping pitung puluh
apan trênyuh sarirane lir rinujit
sêsambate tan lyan amung
nêdha ngapura kemawon

ki juragan wus liwung
pêringutên ilang trêsnanipun
marang rabi wus tutug dènira gitik
nyandhak pukul gêdhe gupuh
mukane sêdya pinupohmuncrat ludiranipun
dadya niba ing siti tan emut
kinèndêlan wau ta dènira gitik
kinira rabine lampus
sigra mulih saking kêbon

prapta ing wisma sampun
ki juragan munggah kobong turu
ya ta wau ingkang kantaka wus eling
wungunira pungun-pungun
antuk pamarning Hyang Manon

sadaya tatunipun
ing sarira myang mustakanipun
samya pulih tan ana labêting busik
malah sangsayambuh ayu
cahyane wêwah mancorong

ya ta Aklimah emut
yèn lakine lagi prapta durung
kongsi bukti sigra dènnya malbèng panti
tiningalan maksih mujung
Aklimah banjur mring pawon

lajêng ngratêngi sampun
sêkul ulam lan panganipun
sinajèkkên ing jêrambah dèn sasabi
Aklimah gya nyandhak kêbut
nusul minggah anèng kobong

alênggah daganipun
amêtêki pan sarya akêbut
ki juragan samana kagyat anglilir
awas dènira andulu
pêpungun dènira anon

tan nyana rabinipun
dene cahyanira luwih mancur
aris tanya sapa wonge kang alinggih
ing dagan mêtêki mring sun
Aklimah matur wotsinom

kawula cèthi paduka
pun Aklimah dhuh kiyai
yèn sampun tuwan ngapura
mring amba kula aturi
wungua dhahar nangsi
sêsaosane pan sampun
ngungun kyai juragan
duk myarsa dukane lilih
mring rabine lan tatune gal waluya

malah wuwuh cahyanira
sumunar tejaning kadi
basônta sêdhêng purnama
dènnya ngling wajanya kengis
gêmêbyar anglir thathit
ki juragan tyase rêmpu
tangi asru lingira
ya sun apura sirèki
anging ayya amindho laku dursila

ature inggih manawa
culika tobat sayêkti
sigra mudhun ki juragan
saosanira binukti
nanging tyasira maksih
ki juragan mangu-mangu
ciptèng tyas dhuh wong ika
adarbe silip ing laki
eman têmên têka duwe ati ala

yèn ta aja mangkonoa
ngupaya pasthi tan olih
luwih bêkti rabiningwang
tuhu yèn ayu linuwih
tinimbang para putri
misih ayu rabiningsun
sapa wonge kang bedhang
yèn ora sun paekani
pasthi dadra yèn lunga ginawèng janma

dadya ki juragan arsa
lunga dagang api-api
pamit marang rabinira
Aklimah dèn bêcik kèri
sun arsa dagang malih
pasthi lawas nora mantuk
sira ja lunga-lunga
poma ing sapungkur mami
aturira Aklimah inggih sandika

sigra ki juragan mangkat
lawang-lawange kinunci
ngalintêr jawining bata
siyang dalu ngintip-intip
nulya na ingkang prapti
Jabarail pan ingutus
amundhut Nyi Aklimah
dening Hyang Kang Maha Suksci
sanyawane kinèn gawa maring swarga

Aklimah asru tangisnya
dene ta lakine maksih
lunga dagang dèrèng prapta
pinêksa dening Ngijrail
binêkta mring wiyati
katur pinarnahkên sampun
ing swarga luwih mulya
sinami lan para nabi
nanging wadon Aklimah tansah karuna

pan anêdha lakinira
tinunggilna mring swarga di
Hyang Suksma anuduh sigra
maring malekat Ngijrail
kinèn mundhuta maring
ki juragan nyawanipun
Ngijrail lumaksana
ki juragan kang winarni
pan sadalu jagi anèng jawi bata

enjing arsa ngampil ôndha
tan arsa mêdal ing kori
kasusu onênging garwa
mènèk ki juragan manjing
laju lumêbèng panti
jujug gyaning garwanipun
tiningalan datan ana
marang gêdhong kulon sêpi
saya muring-muring tyasira mor maras

nêmên dènira ngupaya
jroning wisma ting balingkrih
gêdhonge kabèh binuka
pawon pakiwane sêpi
kabèh dèn osak-asik
sajroning nyata pan suwung
ki juragan karuna
sarwi gulung anèng siti
sêsambate Aklimah nèng êndi sira

baya ta lungane ngiwa
marang kang bedhangmu katri
labête mêntas sun pala
dene nguni wus prajanji
panjaluke pribadi
yèn luput sun kinèn ngukum
iya wus kalampahan
ping pira-pira sun gitik
nora dadya tyase mêngko têka cidra

lunga nora awêwarta
dhuh Aklimah kapok mami
ambedhanga wong sadasa
sawêngi ingsun lilani
nora kudu ngong gitik
mung awèta ingsun dulu
marang ing warnanira
yèn sirèwuh maring kami
lah akunên lêskarira sun narima

ya ta wau kang winarna
malaekat ingkang prapti
ki juragan wus cinandhak
githoke tan bisa osik
mênêng tan bisa nangis
sru tanya sapa wong iku
anyêkêl githok ingwang
saure ingsun Ngijrail
dinutèng Hyang amundhut ing nyawanira

ki juragan duk miyarsa
gumêtêr langkung dènnya jrih
pan asru dènnya karuna
pan kawula nyuwun alim
inggih gusti yèn kenging
ing benjing yèn wus kapangguh
kalawan rayat kula
kang kesah ing wau ratri
dèrèng kongsi panggih arsa pinundhuta

manawi takèn ing wuntat
Ijrail asru anarik
apa gawemu sêsambat
katêmu rabinirèki
dene iya duk maksih
siyasatira kalangkung
tanpadosa siniksa
lah iya sandhangên mangkin
Sang Hyang Suksma kang amalês marang sira

pan ing mêngko rabinira
wus pinundhut nèng swarga di
luwih saking sèwu mulya
pinadha lan para nabi
dene sirèku benjing
kinarya sèn-isènipun
jroning nraka jahanan
ki juragan duk miyarsi
sru kaduwung dènnya milara kang garwa

akèh-akèh sambatira
nanging Ngijrail tan kêni
nyawane tinarik sigra
tinarik saking ing sikil
ki juragan wus mati
luwih sangêt sakitipun
ingkang anèng sawarga
Aklimah wus amiyarsi
yèn lakine siniksa anèng naraka

saya sru panangisira
sru lumuh anèng swarga di
yèn lakine tan tinunggal
kêdah milya anglabuhi
marang ing nraka gêni
ing Hyang Suksma sigra ngutus
Jabarail ngatêrna
marang gone lakinèki
dimèn wêdi miyat urubing dahana

wusing ngatêrakên marang
satêpining narakagni
Aklimah mulat ing priya
lakung saking kawlasasih
pan kinêpung ing agni
tan wawang Aklimah wau
miyat api naraka
lumayu dahat tan ajrih
mring Aklimah dening wus kinarya mulya

ki juragan nyawanira
wus sayah lêsah nglangkungi
nanging sêsambate rosa
Aklimah sigra nungkêmi
sarwi lara anangis
ki juragan sakal emut
kagêpok dening garwa
tatune sadaya pulih
dahana gêng ngalat-alat sami sirna

anjrit dènira karuna
sru tobatira mring rabi
katur ing Hyang Maha Mulya
wus kinèn angêntas kalih
pinanjingkên swarga di
Aklimah lan lakinipun
Hyang Suksma wus ngapura
marang ki juragan pan wis
kocap lamun èstri mantêp marang priya

bisa nyangking mring sawarga
yèn wong lanang nora bangkit
kunêng kojahe Sèh Akbar
dènnya pitutur ing siwi
Murtasiyah miyarsi
karasèng tyase kapencut
tingkahira Aklimah
amantêk bêktinirèki
satêmahe bisa nyangking mring sawarga

Murtasiyah wus nugraha
graitaning tyas nglêbêti
kalamun wadya utama
Sèh Akbar ngandika malih
poma nini dèn eling
pirabara bisa tiru
kaya wadon Aklimah
mung pintêra ngirib-irip
dhasar bakal lakimu iku ngulama

akunên guru sayogya
rara madhêpa sawiji
buwangên trêsnamu marang
ingsun lan ibunirèki
mung gonira ngladèni
ati-atinên dèn emut
aja sira rumôngsa
duwèni karkat pribadi
pan sakèhe danakna ingkang sakira

tutug dènira amardi
mring putra tamaning krama
dalu bubaran kalihe
têkan wêwangkiting dina
paningkahing pangantyan
bawahan kalangkung agung
guyup kang anambutkarya

tan ana kang nguciwani
lêstari amangun suka
dupi paragating gawe
Sèh Ngarip sinungan pirnah
ing kidul Wanasêkar
dhêdhukuh arja kalangkung
tulus gone palakrama

minta uning maring laki
wit ningkahan têkèng babar
wus winisik saderahe
Sèh Ngarip dhasar waskitha
alim sakèhing kitap
tinutur sadayanipun
sang dyah saya sungkêmira

cipta laki donya ngakir
Murtasiyah wus awawrat
têkèng masa mêtu wadon
kalangkung endah ing warna
cahya nuksmèng sasôngka
ramèbu suka kalangkung
dahat sokur ing Pangeran

sinung ran Siti Warsiki
lagya ngumur sangang wulan
sinapih ing panêsêpe
kacrita sawiji dina
Sèh Ngarip lagya nadhah
Murtasiyah sandhing lungguh
lawan amangku kang putra

amulat pandame mati
gragap dara Murtasiyah
pinriksa sumbune êntèk
kalangkung kewraning manah
tambuh ing solahira
sangêt gumêtêring kalbu
guguping tyas ngambil rema

mung sakêlêr gya kinardi
sumbuning pandam gumêbyar
Sang Sèh Ngarip dupi anon
kagyating tyas sêmu duka
apa ta mulanira
uruping pandam sumunu
suwene surêm mèh pêjah

Murtasiyah turira ris
sangêt gugup ingkang manah
de damar têlas sumbune
upama kawula tilar
ngambil sumbu gèk pêjah
dadya ngambil rambut ulun
kinarya sumbuning pandam

bramantya sêrêng Sèh Ngarip
kèndêl dènira anadhah
sugal asru ing wuwuse
bêcik têmên solahira
basamu aprasêtya
bojo ngawal akiripun
Murtasiyah durung pira

wanita mikan mring laki
sira kêna ukum lara
tanpa parah sira kênès
wani-wani ngambil rema
sarandune wakira
sirèku sadrêma gadhuh
kabèh kagunganing pringya

sira lungaa saiki
tan sotah sun sêsandhingan
lan wong duraka ing kowe
matur dara Murtasiyah
mlasasih rawat waspa
tan rinungu sayabêndu
druhaka yya katon mata

kakehan cariwis crêmis
tigalên atmajanira
Darsiki cinandhak age
uwal saking pangkon rena
Murtasiyah pinala
linarak binêkta mêtu
tan kêndhat dènnya milara

sambat-sambat amit lalis
saya sru dènnya milara
jinunjung binanting age
sang ayu banjur kantaka
Sèh Ngarip malbèng wisma
lawange nulya tinutup
nahan wau kang kantaka

gilang-gilang ane siti
kasiliran samirana
wus lingsir wêngi wayahe
tibaning bun tirtamarta
tungtum bayuning angga
èngêting tyas dahat sokur
têkdiring sariranira

wus wungu sang dyah ngalilir
pangetangira ing nala
yèn ingsun lungaa bolos
paran wêkasing wak ingwang
dadya pawèstri pajal
tangèh manggiha rahayu
tan wurung kasurang-surang

sinêbut pawèstri lanji
upama ingsun mopoa
nora kêlar siyasate
sang dyah kewuhan ing driya
ing wayah bêdhug tiga
dadya tyasira anglalu
kesah sarêng wayah pajar

wayahe mandhêg tumulih
kemutan atmajanira
tansah kumêmbêng waspane
kaya balia sakala
anangis ing wardaya
adhuh nini putraningsun
sira tan aduwe biyang

aja sira sok anangis
sapa kang amomong sira
awirandhungan lampahe
samarga ara waspa
ing wayah lingsir wetan
lampahira dèrèng rawuh
ing dhukuhe ingkang rama

Sèh Akbar sampun udani
ilham saking kalbunira
yèn badhe prapta putrane
margi dinukan ing priya
apurik tilar wisma
gya prentah mring garwanipun
Rubiyah sira dèn inggal

inêbên lawang kang jawi
sira kancingêna pisan
yèn anakira mangkene
aja sira wèhi lawang
iku durakèng priya
yèn sira mèlu têtulung
olèh durakèng Pangeran

yèn sira dèn jêjaluki
sabarang ingkang tinêdha
poma sira aja awèh
pacuwan sira gawea
rabine agarjita
mituhu wêlinging kakung
kori sampun tinêtêgan

Murtasiyah nulya prapti
kandhêg sajawining lawang
anguwuh marang ibune
kawula anêdha lawang
sumaur ibunira
saking sajroning kang pintu
hèh rara age balia

aja sira jaluk kori
dinukan mring ramanira
ingsun ajrih pêpacuhe
sira winastan duraka
marang ing ramanira
duraka marang lakimu
ramanta tan arsa mulat

dara Murtasiyah nangis
amlasasih anèng lawang
ibune nangis nèng ajro
dhuh nini aja karuna
ingsun tan bisa mirsa
dhuh ibu anyuwun banyu
sun gawene sangu kesah

ibune adhuh nauri
wuwuse awor karuna
adhuh nini putraningong
ingsun ajrih ramanira
Murtasiyah turira
ibu kawula mit lampus
dèn agung apurandika

lawan sêmbah bêkti mami
aturêna mring jêng rama
gih pangapurane bae
mugi kawula angsala
apurane Pangeran
ibune tan bisa muwus
Ni Murtasiyah wus kesah

manjing ing wana gung wêrit
datan ajrih ing durgama
sang dyah angèsthi patine
dene angsal dukaning Hyang
lawan dukaning priya
marma ragane winasuh
angsala apuraning Hyang

lawan apuraning laki
kang pinuji maring Allah
anèng têngah wana gêdhe
buron galak kabêrasat
samya ajrih tumingal
gègèr sumingkir kaplayu
angusi ing parang jurang

sakathahing buron alit
tumingal samya kacaryyan
gumrudug angiringake
banthèng maesa nèng ngarsa
kadya ambabat marga
wara amara baludhus
kapungkur tinubruk macan

kawingking ing wana giri
anjog wana tarataban
apêtêng akèh babondhot
ri marung lawan ri wana
ri bandhil anèng marga
agubêt ingkang lumaku
sinjang ajur lir ginubah

kang sumêkan ting saluwir
watara ingkang sarira
balur-balur ting balêsèr
kacanthèl ing carang dênta
pring jawa anêlasar
pring ori pêtung sumambung
wulung ampèl anjêlanah

kumricik kang wuluh gadhing
kasilire samirana
cêmara umyang swarane
sangsaya kalunta-lunta
sira Ni Murtisiyah
ciptaning manah anglampus
tan ana ingkang sinêdya

liyêp lênglênguk jro ngati
jisimira tan ginita
mung amindêng Pangerane
mugi angsala ngapura
mring priya myang kang rama
wus lawas nèng wana agung
sêsinome wanasêkar

