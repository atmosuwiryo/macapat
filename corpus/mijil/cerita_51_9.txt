kang warnendah anèng ngarsa mami
matura kang yêktos
namanira kalawan wijile
rèhne ingsun katêmbèn umèksi
marang sira yayi
baya sura wadu

kang tumurun mring Ngastina nagri
sang dyah sumaur lon
sarwi mèsêm ambuwang liringe
kula wijil saking Gora wukir
sutaning maharsi
dene nama ulun

dipun wastani Endhang Upadi
praptamba wigatos
nêdya amawongan mring sang rajèng
ing Ngastina Sri Yudayana Ji
wangsiting dewa di
kang kawula rungu

Arya Dwara èngêt kanang wangsit
milanira gupoh
angakêni bilih sarirane
Prabu Yudayana kang ngrênggani
ing Ngastina nagri
lon andikanipun

Endhang Upadi yèn sira yêkti
arsa marang ingong
lah ta mara ngabêktia age
risang mara sandi sukèng gapti
ciptanya sang dèwi
kamayangan tuhu

antuk kaladesa dènirapti
tan taha gya lunggoh
mangarcanèng pada sang pamase
sang nalamur trangginas gya narik
curiganirèki
tinamakkên gupuh

jajanira têmbus praptèng gigir
ni endhang wus layon
gilang-gilang endhang kunarpane
pinariksa mring Sang Dwara Patih
kandhutanirèki
brênjul mèsi cupu

jroning cupu wisa isinèki
milanira gupoh
dèn rimati ni endhang sirahe
tinigas dinèkèk jroning pêthi
sarta dèn kitiri
titimangsanipun

miwah sasmita ingkang kapyarsi
ya ta kacariyos
Arya Dwara ing sajuga rine
wancinira nuju madya ratri
anganglang mring puri
lir kang wus kapungkur

dupi prapta ing sanggar panêpi
unggyan rêca kaot
nulya kèndêl amiyarsakake
swaraning janma karuna sarwi
sêsambat akardi
ruditaning kalbu

ngaru-ara nangis lantik-lantik
pinarpêkan gupoh
ingkang agung karuna datan lèn
punang arca pusakaning aji
Risang Dwara Patih
gugup têtanya rum

dhuh-dhuh sang arca kêkasihnèki
jawata kinaot
paran marmanira sira dene
dalu-dalu pan manggung anangis
apa ingkang dadi
sungkawanirèku

payo sajarwaa kang sayogi
wêcakna maringong
ingkang dadya wangsitira kabèh
sun pituhu sarèh ta sayêkti
sang arca mangsuli
dhuh-dhuh swamba sunu

kang satuhu êmbananing aji
binathara kaot
marma ingsun manggung udrasane
wruhanira iya ratri iki
kumarane Rêsi
Suwela ing dalu

warna naga lumêbu ing puri
samangke wus manggon
ya pan anèng jroning paprêmane
pramèswari Dèwi Gêndrawati
arsa nyidra maring
ratunira tuhu

ya mulane manggon nèng jro puri
dinuga sang katong
Prabu Yudayana maksih anèng
jroning pura iku gonku nangis
malah-malah dadi
gunge rudatinku

iya lêlakon sawêngi iki
tumrap sira mangko
sisip-têmbir tuk bilai gêdhe
anggêgawa kang sira lakoni
ardaning tyas yêkti
wruhanta yaiku

dêdukaning jawata linuwih
marma wêkas ingong
wiwekaa aywa nganti supe
môngka pangikising cipta wêning
mangkana sang patih
nalikanya ngrungu

wangsiting arca langkung prihatin
karana wus wêroh
badhe kadadosane ing têmbe
cipta sasmita ingkang kapyarsi
dangu-dangu nuli
pinupus ing kalbu

dening pêpasthèning dewa luwih
tan kenging ginayoh
wahyuning dumadi kadadène
dadya muntupêpuntonirèki
sarira pribadi
yèn kawula namung

darma lumaku karsaning Widhi
sasampune bontos
santosèng tyas Sang Arya Dwarane
gadgada mêdal saking panêpin
gupuh dènnya manjing
pasarean prabu

korining kamar taksih kumunci
gya ingusap alon
dening Patih Dwara widagdane
ponang wiwara mênga pribadi
Dèwi Gêndrawati
dènnya sare mujung

tanpa rowang mung lan putranèki
Dyan Gêndrayana nom
lagya ngumur catur warsa luwèh
Patih Dwara laju mlêbêt gipih
sarwi mindhik-mindhik
balingah-balinguh

angulati kiwa têngênnèki
duk tumênga anon
naga langkung agêng sampun munggèng
ulon-ulonira pramèswari
Dèwi Gêndrawati
wau kang naga gung

tutuking taksaka mangap kadi
duk arsa ambadhog
katingalan kumêbul wisane
dupi arsa naut mring sang dèwi
trangginas sang patih
gya cinandhak gupuh

kanang naga sarosa tinarik
rukêt atêmah kol
luk-pinêluk ngêtog karosane
sêndhal-sinêndhal babit-binabit
Risang Dwara Patih
tuhu jayèng kewuh

dangu-dangu taksaka kalindhih
sirahipun pêdhot
pinrang ing kris gumêbrug wangkene
dhumawahnya sandhing pramèswari
Dèwi Gêndrawati
langkung kagyatipun

karana sampeyannya kang kering
karaos kasenggol
tan : 102wrin lamun kadhawahan wangke-]
ning taksaka kang pinrang sang patih
margi dilahnèki
wus pêjah duk wau

nalikanya naga pinrang ing kris
ya ta sang lir sinom
nulya mlajêng ingêmban putrane
sarwi alok babo ana maling
saking santêrnèki
dènira lumayu

wawratannya Dèwi Gêndrawati
satêmah kaluron
kacariyos sang pramèswarine
lajêng kantrak datan bobot malih
kawuwusa Patih
Danurwedha mundur

maring driya kagyat amiyarsa swara
panjriting pramèswari
myang lok duratmaka
sigra manjing ing pura
lan catur ari narpati
sawadyanira
para punggawa mantri

ingkang botên umiring Sri Yudayana
wah anglêrêsi kêmit
duk praptaning pura
gya manjing ing paprêman
anyêpêng dhatêng Sang Patih
Dwara tan lawan
nutut tan nyuwalani

marmanira tan kesah saking paprêman
amargi anêtêpi
kautamanira
dènnya ngandêl rumêksa
jawi myang lêbêting puri
Sang Arya Dwara
astanya dèn cêpêngi

dening Nindyamantri Arya Danurwedha
ananging tan udani
yèn ingkang ingasta
wau Sang Arya Dwara
sadaya angintên pasthi
pandung aguna
kang arsa nyidra rêsmi

dupi praptèng ngarsa pramèswari nata
waspada yèn Sang Patih
Dwara ingkang dadya
pandung malbèng paprêman
ya ta Danurwedha patih
myang ari nata
miwah punggawa sami

langkung ngungun dene dahat botên nyana
ingkang tumamèng puri
Nindyamantri Dwara
dhawuhnya pramèswara
mring Sang Danurwedha Patih
yèn Arya Dwara
kinèn ngunjara nuli

sarta dhawuh utusan atur uninga
mring jêng sri narapati
kang lagya cangkrama
nèng wukir Manikmaya
bilih Dwara Nindyamantri
cidrèng laksana
ngrusak rêsmining puri

kang anampi dhawuh umatur sandika
sigra dènira mijil
dhatêng pagêlaran
Patih Dwara binêkta
catur arindra tan kari
prasamya mêdal
duk praptèng pôncaniti

Patih Danurwedha alon aturira
dhatêng Sang Dwara Patih
dhuh-adhuh kakang mas
kadiparan karsanta
dene dahat kumawani
manjing paprêman
Sang Dwara tan nauri

namung matur dhatêng Radèn Ramayana
myang arinira katri
prasami wangsula
manjing jro pasarean
punapa ingkang kaèksi
dadya pratôndha
juti myang botênnèki

Radèn Ramayana myang ari têtiga
gupuh malêbwèng puri
manjing pasarean
kagyat dènira mulat
wangkèning taksaka munggwing
jroning paprêman
sigra binêkta mijil

dhawuh dhatêng abdinya kinèn ambucal
Dyan Ramayana aglis
umarêk mring Sang Dyah
Gêndrawati Sang Rêtna
tur wikan yèn lêbêtnèki
Sang Arya Dwara
tan nêdya nyidrèng rêsmi

sêdyanira ambujêng kanang taksaka
de wontên tandhanèki
wangkèning taksaka
kang pêdhot murdanira
tilas kataman ing kêris
duk amiyarsa
Sang Rêtna Gêndrawati

langkung duka dhatêng Radèn Ramayana
pan sarwi anudingi
hèh-hèh Ramayana
tan pantês aturira
sêdyamu arsa ngiloni
martuwanira
kang wus alaku juti

malbèng pura arsa nyidra marang ingwang
sira awatkên jurit
kalawan taksaka
lah êndi ana sarpa
ingkang lumêbu ing puri
de mau ingwang
tan wikan kêdhah-kêdhih

ya ta wau Radèn Arya Ramayana
duk miyat pramèswari
dahat namung duka
dadya ajrih kalintang
anulya tur sêmbah mijil
saking jro pura
ya ta sapêngkêrnèki

Rajaputra Radèn Arya Ramayana
Sang Dwara Nindyamantri
anulya mangatag
mring Arya Danurwedha
kinèn angêthoka nuli
asta kalihnya
watês paglangannèki

Arya Danurwedha sakalangkung kagyat
lênggana datan apti
pan sarwi karuna
nungkêmi padanira
sarwi alon turirèki
adhuh kakang mas
kadang kula sayêkti

kadiparan kang dadya karsa paduka
rinta nuwun kajatin
Risang Arya Dwara
minggu datan ngandika
amung waspanira mijil
tantara nulya
nolih mring putranèki

punggawendra anama Arya Supadma
mangkana wuwusnèki
Supadma mrenea
sirèku putraningwang
tur ingkang wrêda pribadi
sira dèn bisa
tumanggap anampani

marang cipta sasmitaning sudarmanta
miwahsira dèn eling
yèn dadya punggawa
winisudha mring nata
dèn bisambuwang sak sêrik
yèn tan bisaa
sayêkti tanpa kardi

kang mangkono iku yêkti atêmahan
mêtêngi netyanèki
miwah anyênyuda
pangêkêting kwajiban
lah payo kulup dèn aglis
tigasên enggal
tangan ingsun kêkalih

watês ugêl-ugêl ingwang kadwi pisan
ywa taha-taha nuli
age lakonana
ya ta Arya Supadma
lir ingunggar kanang lyali
matur sandika
kanara angèngêti

dhatêng kasujanan miwah nuhonana
ambêking nayaka ji
gya majêng mangarsa
sarwi narik curiga
astanya kang rama nuli
gupuh cinandhak
kinêthok kalihnèki

ing nalika punika Arya Supadma
tan kawistara yêkti
ing rudatinira
malah kadyèsmu suka
mung sunaring netya kalih
tinon marbabak
saksana waspa mijil

awujud rah saking gêngingrèng sungkawa
Sang Danurwedha Patih
myang para nayaka
dupi sami tumingal
tugêling paglangan kalih
anjrit karuna
ciptanira prasami

dadya têtika dalajating nagara
rêtu atêmah sami
kapasuk ing tikbra
miwah sungkawa dahat
tan dangu praptanirèki
Dyan Ramayana
miwah tri arinèki

saking pura dupi prasamya uninga
kuthunging astanèki
Risang Arya Dwara
anglut samya karuna
Sang Arya Dwara gya angling
mring radyan putra
supados astanèki

kinêmpalna kalawan sirahing naga
kalêbêtna ing pêthi
ingkang mèsi sirah
ing rewônda lan endhang
tuwin cupu darubêgsi
kang kinitiran
ron tal pèngêtannèki

titimôngsa nalika kadadènira
sarta kinèn tur uning
marang garwanira
Suyati sang lir rêtna
sadaya lampahannèki
kinèn narima
mupus pasthèning Widhi

sampun ngantos kapasuk sungkawa dahat
dèn eca kanang lyali
miwah atulusa
momong putra wayahnya
karana ing wuri maksih
kathah rubeda
lir mas timbul ing warih

suta mantu Dyan Ramayana duk myarsi
dhawuhing martuwa
tan lênggana gya lumaris
karuna samarga-marga

sapêngkêrnya radyan putra Dwara Patih
angandika marang
Arya Danurwedha Patih
dhuh-dhuh adhine pun kakang

rèhning mangkya pun kakang iki pan dadi
golongan wong dosa
marang ing jêng pramèswari
mulane yayi dèn enggal

lêbokêna marang ing warangkan nuli
Patih Danurwedha
tansah nangis anungkêmi
pada pan sarwi maluya

dhuh kakang mas kadangku wrêdha sayêkti
yèn kalajêngêna
karsanta prakawis niki
kadospundi tingkah kula

wus rumaos botên sagêd anglampahi
rumêksa mring praja
sotaning tyas kula malih
yèn kaowêla sang nata

kang paduka makatên kadadyannèki
milanekawula
lumuh yèn kantun pribadi
Sang Arya Dwara ngandika

iku luput yèn kaya karsanta yayi
kêna ingaranan
ratuning cacad sayêkti
iya mangkene lirira

sapa ingkang ngluputake mring sirèki
mung ingsun priyangga
kang lagya manggih bilai
miwah kang lagya cinacad

marmanira ywa wangkot dhawuhing gusti
sang pramèswarindra
dhasar wus bênêrirèki
yèn pun kakang winarôngka

karanane kalêbu wong dosa yêkti
Arya Danurwedha
minggu datansah nungkêmi
padane Sang Arya Dwara

sruning karsa pinêksa dadya nglampahi
laju lumaksana
mring panjara lan Sang Patih
Dwara linêbêtkên nulya

tan adangu Arya Danurwedha nuli
tinimbalan marang
sorindra tumamèng puri
dinangu dènnya utusan

dhatêng wukir Manikmaya tur udani
mring Sri Yudayana
aturira sang apatih
ngakên yèn sampun utusan

milanira makatên aturirèki
rèhne dosanira
Patih Arya Dwara maksih
ngêmu raos milanira

Arya Danurwedha pakèwêd kang galih
ewadene benjang
manawi jêng sri bopati
kondur saking Manikmaya

anglêpatkên Risang Danurwedha Patih
dènnya tan utusan
tur wikan jêng sri bupati
dora mring pramèswarindra

ciptanira Patih Danurwedha tuwin
para ari nata
myang pra punggawa gung alit
sadaya sumêdya arsa

soroh amuk anglabuhi Dwara Patih
saking pangintênnya
tan nganti ambêbayani
sinigêg praja Ngastina

gantya kawuwusa kang wontên ing wukir
ardi Manikmaya
garwendra Sang Sadu Dèwi
wus garbini catur côndra

duk samana Sang Sri Yudayana Aji
kraos onêng marang
pramèswari myang kang siwi
kang tinilar anèng praja

lah ing kana Sang Sri Yudayana pamit
dhatêng ingkang paman
Rêsi Sidhikara tuwin
Dyah Sadu garwa sri nata

dinuga mring sang pandhita
yèn Sri Yudayana Aji
onêng mring garwa putranya
kang tinilar ing praja di
Dyah Sadu duk miyarsi
sabdèng raka arsa kondur
dahat dènnya sungkawa
datansah ingarih-arih
sinêmayan tan lama anulya prapta

karana sang sri narendra
tan sakeca kang panggalih
mila kadêrêng dènnyarsa
kondur mring Ngastina nagri
sumêlang bokmanawi
wontên pakèwêd ing pungkur
Sang Rêsi Sidhikara
myang putra Sang Sadu Dèwi
nyumanggakkên ing karsa jêng sri narendra

sasampunira samapta
sri nata budhal sing wukir
ing marga tan rinuwiya
sapraptanira ing nagri
rawuhnya sri bupati
mung sadintên êlêtipun
lawan pangunjarannya
Arya Dwara Nindyamantri
dupi sampun sami rêrêm samantara

Dèwi Gêndrawati nulya
umatur mring sri bopati
bilih Patih Arya Dwara
awon kalakuhannèki
dene wantun nglampahi
paracidra tingkah dudu
sêdyanira anyidra
rêsmi wus tumamèng puri
mandar mangkya sampun katrap nèng kunjara

ya ta Prabu Yudayana
duk myarsa aturing sori
tan mawi titi pariksa
dukanya yayah sinipi
saksana animbali
Danurwedha mantri ngayun
miwah para punggawa
myang ari nata tan kari
tan adangu sadaya samya sumewa

duk praptèng byantara nata
katingal sang sri bopati
kawistara nawung duka
jaja bang lir wora-wari
ringas pasuryannèki
asru pangandikanipun
hèh kakang Danurwedha
ing sarèhne Dwara Patih
wani mlêbu marang sajroning paprêman

sumêdya alaku cidra
mring garwèngwang Gêndrawati
mulane ge lunasana
môngka pidananirèki
dera alaku juti
poma-poma dhawuh ingsun
Sang Arya Danurwedha
myang sagung punggawa mantri
pra nayaka tur sandika nulya mêdal

sapraptaning pawarangkan
gya dhinawuhakên nuli
mring Sang Nindyamantri Dwara
sadhawuhira sang aji
kang liningan nauri
sumôngga karsa sang prabu
pun Dwara tan lênggana
ing siyang pantara ratri
namung wontên sakêdhik panuwun amba

pêthi ingkang kula rimat
anèng ulon-ulon guling
punika dèn aturêna
marang ing jêng sri bopati
yèn wus katur kang pêthi
sumôngga karsa sang prabu
Sang Arya Danurwedha
gupuh dènnya mundhut pêthi
sigra-sigraingaturkên sri narendra

Sang Aprabu Yudayana
dhawuh kinèn buka pêthi
isinira kawêdalna
pan wontên gangsal prakawis
kang rumiyin kaèksi
sirahing wanara pingul
kadwi sirah wanôdya
tri cêcupu darubêsi
caturira awarni sirah taksaka

kang pônca asta kalihnya
sadayane wau sami
kinitiran roning êtal
sinêrat pèngêtannèki
nalika dèn pêjahi
miwah lêlampahanipun
saking kadibyanira
sadaya isining pêthi
botên mambêt lir sawêg enggal kewala

Sri Yudayana duk miyat
sadaya isining pêthi
langkung kagyat kagawokan
nanging taksih cuwa dening
dèrèng wikan purwaning
sawiji-wijinirèku
milanira anulya
dhawuh kinèn animbali
Arya Dwara tantara dangu wus prapta

kerid Arya Danurwedha
sapraptanirèng ngarsa ji
ngandika Sri Yudayana
hèh kakang Dwara dèn aglis
paran pradikannèki
isining pêthi sadarum
paran dadi karsanta
Sang Arya Dwara turnèki
dhuh sang prabu mugi-mugi kuningana

duk amba nganglang ing pura
prapta ing sanggar panêpi
myarsa swaraning karuna
tumuntên amba padosi
wasananya pinanggih
ingkang karuna pukulun
arca pêpundhèn tuwan
kadadyan tosan sikandi
amba tanya karananira karuna

saking karsaning jawata
pun arca sagêd mangsuli
makatên wangsulanira
dhuh-adhuh Sang DwaraPatih
wruhanira kang dadi
pamular ingwang duk wau
karana bakal ana
bêbaya kang bêbayani
sapatine Dhahyang Suwela ing kuna

anuli warna wanara
seta ing mêngko wus prapti
sumêdya anyirnakêna
ya marang ratunirèki
karana sri bupati
iku dadya mungsuhipun
wiwit Sri Dipayana
nganti tumêka samangkin
si kuthila praptanjujug pasewakan

marmane jujug ing kana
dinalih ing benjing-enjing
nata miyos sinewaka
kawula ngungun tan sipi
sarêng enjingirèki
kawula sumêdya mantuk
dhatêng ing kapatihan
duk prapta ing pôncaniti
saking witing angsana wanara seta

anaut dhatêng kawula
kawula sôngga ing kêris
kapi pêjah kaparjaya
mustaka kawula ambil
amba simpên ing pêthi
sarta titimangsanipun
miwah sangkalanira
duk antawis dintên malih
lingsir dalu ngajêngkên bangun raina

amba tumama ing pura
kadya saban-sabannèki
duk prapta sanggar langgatan
panggenane arca nguni
sang arca ngiyêng nangis
gya amba cêlaki gupuh
takèn karananira
sang arca wangsulannèki
kanthi nabda saya sru panangisira

dhatêng amba yèn dhêdhawuh
dhuh-adhuh Sang Dwara Patih
tan kayaa raganira
dene têka luwih-luwih
liwat abot sangganira
lakon kang sira lakoni

kawula dahat kumêpyur
gita amba tanya nuli
kang dadya witing karuna
ngrontog manah amlasasih
gupala wangsulanira
sumurupa benjing-enjing

bakal ana coba agung
tur mawa ambêbayani
ana sawijining endhang
arane Endhang Umadi
endhange Dhahyang Suwela
namur laku mindha èstri

sêngadine endhang mau
pan arsa ngunggah-unggahi
iya marang ratunira
ananging datan sayêkti
lugune mung dènirarsa
namakakên darubêksi

yèn ta tinampana iku
ing pasuwitanirèki
sayêkti yèn ratunira
nuli lêbur tanpa dadi
kataman ing wisanira
purnèng wangsit amba mijil

duk prapta ing alun-alun
kawula miyat pawèstri
sajuga endah ing warna
tan taha amba parpêki
ulun tanya namanira
ngakên endhang saking wukir

pun Umadi namanipun
dene praptaning nagari
sumêdyarsa amawongan
dhatêng jêng sri narapati
samana amba kèngêtan
sang arca dènnya wawêling

gya amba akêni gupuh
mêmindha jêng sri bupati
ulun purih sumêmbaha
duk endhang arsa ngabêkti
amba sarêngi curiga
ing jaja trus praptèng gigir

Endhang Umadi wus lampus
nalikanya amba titi
kandhutannya mèsi wisa
inggih kang katur puniki
murdèng endhang ulun tigas
winor sirah wre nèng pêthi

antawis sapta ri nuju
wancinira madya ratri
kawula nganglang ing pura
dupi prapta ing panêpin
dununging kanang gupala
pun arca ngiyêng anangis

mring amba anguwuh-uwuh
makatên wahyaning kang ling
dhuh-dhuh adhuh Patih Dwara
kang satuhu êmbananing
nata binatharèng jagad
marmanira ingsun nangis

andadèkna wruhanamu
manawa ing ratri iki
ana kumaraning Dhahyang
Suwela umanjing puri
amindha warna taksaka
arsa nyidra sri bopati

samêngko taksaka iku
wus ana sajroning puri
dumunung anèng paprêman-
nira Dèwi Gêndrawati
sêdyane Dhahyang Suwela
nêdya môngsa mring sang aji

dene ta panangis ingsun
kang dadya gunging rudatin
tarlèn mung lêlakonira
kang tinêmu ratri iki
manawa tan kabênêran
sira anêmu bilai

sumurupa iya iku
dêdukaning dewa luwih
marmane ingkang waspada
enggaling ruwiya nuli
amba tumama ing pura
munah ripu satru sêkti

sadaya ngaturkên sampun
lêlampahan kang pinanggih
ing purwa praptèng wasana
wau ta sri narapati
duk myarsa ture kang uwa
kamantyan ngungun tan sipi

lajêng lilih dukanipun
malah waspanira mijil
raosing tyas lir sinêndhal
saking sruning wêlasnèki
ing ngriku Sri Yudayana
jog mêdhak sing dhampar rukmi

mrêpêki mring sang wulangun
arsa ngrangkul mintaksami
lah ing kana Patih Dwara
wusnya matur nulya ngrakit
ngracut kaananing angga
sarta nyipta pulihnèki

dwi asta ingkang kinuthung
puwara Sang Dwara Patih
amuksa tanpa karana
kacariyos muksanèki
sumêngka pangawak braja
dadya jawata linêwih

Bathara Dwara ranipun
mangkana jêng sri bopati
langkung gêgêtuning driya
saya drês waspanya mijil
rudatining tyas tan beda
kadya duk muksanirèki

Sri Dipayana ing ênu
lah ing kana pra wadya ji
Patih Arya Danurwedha
myang pra ari nata tuwin
para punggawa sadaya
samya nangis lir pawèstri

supe yèn nèng ngarsa prabu
namung Arya Dwara siwi
kang nama Arya Supadma
ingkang botên tumut nangis
saking dènnya matrapêna
mêngku kasujanan manis

têngga dhawuhira sri bopati
datan ebah panggah taksih lênggah
mung ing dalêm batin bae
Arya Supadma wau
sasat tanpa jiwa sayêkti
dahat kuwuring nala
nanging tan kadulu
tan kewran traping pamatrap
namung netra marbabak waspanya mijil
saking mêgêng sungkawa

ya ta Prabu Yudayana dupi
kaoncatan Nindyamantri Dwara
nulya amarpêki age
mring sang nahan wulangun
ngrangkul sarwi angasih-asih
dhuh kadang ingsun kakang
Supadma sirèku
ywa dadi rudatinira
samuksane ramanira uwa Patih
Dwara kang wus amuksa

yèn ta ingsun kawruhana nguni
nalikane purwane lêlakyan
kaya tan nganti mangkene
kadyan kang pinangguh
marang uwa Dwara linuwih
baya ing muksanira
wus pinasthi tuhu
marang Hyang Suksma Kawêkas
yèn samono jangjine ênggonirèki
amomong marang ingwang

marmanira ywa agung pinikir
kakang amung sira tingalana
marang raganingsun kiye
wit rasaning tyas ingsun
sapungkure sudarmanèki
sasat wus tanpa daya
sêmpal bauningsun
kiwa têngên sarta cipta
kaoncatan guru kang waskithèng wangsit
puwara kasangsaya

mangkana Arya Supadma dupi
amiyarsa pangandika nata
angêngimur mrih arsayèng
langkung agung tyasipun
nanging datan kewran ing kapti
patraping kasujanan
tinon tan tumpang-suh
samudananing wicara
nulya nêmbah umatur mring sri bopati
dhuh-dhuh gusti kawula

kang minôngka suhunaning bumi
kang pinasthi môngka dadya pandam
pangauban kawulane
ing salami-laminipun
tan katênta manawi patik
adarbea panyipta
kang sak tan saarju
kalihan tan pisan-pisan
yèn kawula darbea manah rudatin
sisah tinilar muksa

mring sudarma kang sampun pinasthi
dera sampun datan kakirangan
sih palimarmèng pamase
dhumatêng jasad ulun
lir ilining tirta bênawi
lumintu sanityasa
makatên pukulun
mênggah kamuksaning bapa
Patih Dwara dhasar wus tumêkèng wanci
sêdhênging muksanira

malah sokur kawula tan sipi :

| dene angsal margining kamuksan
saking pidanèng pamase
punika bagya tuhu
yèn pun bapa tan anglampahi
makatên têtêp nistha
sayêkti sinêbut
tan ajêng mring karaharjan
mênggah muksaning bapa kawula ugi
anglampahi ayahan-

ira gusti jêng sri narapati
kinèn dadya bêbantêning praja
Ngastina saanterone
sampatnya dènnya matur
Sang Supadma andhêku nangis
nanging tan môntra-môntra
kawistarèng sêmu
mung netranira marbabak
Prabu Yudayana dupi aningali
angrês kanang wardaya

wêwah sihnya mring Sang Dwara siwi
nulya rindra Radèn Ramayana
lêlayu mring kadipatèn
duk Dyah Suyati ngrungu
yèn kakungnya wus muksa yêkti
sangêt dènnya sungkawa
panjritira asru
sruning tangis lajêng seda
duk samana Dyèn Ramayana umèksi
langkung guguping driya

nulya mlajêng tumama ing puri
tur uninga marang raka nata
yèn Dèwi Suyati mangke
sing agênging wulangun
têmah seda sang prabu dupi
myarsa ture ri nata
saklangkung margiyuh
gya têdhak mring kapatihan
sarta dahat angêmu gunging prihatin
Sang Arya Danurwedha

sakancanya sadaya umiring
dupi praptèng dalêm kapatihan
nata uninga wangkene
Dèwi Suyati wau
langkung putêk susahing lyali
têmah mijil kang waspa
kya patih tan kantun
sakônca bela karuna
samangkana Sang Arya Supadma dupi
miyat sedaning rena

sangsaya sru kataman prihatin
lir tinuju ing bingung tan pêgat
saking gunging sungkawane
ngantos tan wignya muwus
kang kaèsthi sajroning galih
mung pasrah ing satitah
karsaning Hyang Agung
sumendhe pêpêsthèning hyang
sarta nglindhung karsaning dewa linuwih
puwara Sang Supadma

anêtêpi kasujanannèki
madhêp tumungkul dènira lênggah
ya ta wau sri pamase
myang para punggawa gung
saya wêlas dènnya ningali
mring Sang Arya Supadma
dera gung winantu
ing tikbra sungkawa dahat
ya ta wau Sri Yudayana Narpati
dhawuh dhatêng Sang Arya

Danurwedha samia angrukti
marang sagung pirantining sawa
sarta dhinawuhan kinèn
utusana lêlayu
tur uninga dhatêng Sang Rêsi
Sidhikara angsrama
Manikmaya gunung
kang liningan tur sandika
nulya sami tata-tata amiranti
upakartining sawa

miwah sampun utusan mring wukir
Manikmaya ya ta tan winarna
lampahing duta kang kinèn
dhatêng wukir lêlayu
enggalira wau Sang Rêsi
Sidhikara wus prapta
Ngastina gya laju
umarêk Sri Yudayana
taksih wontên ing kapatihan sang aji
sri nata langkung dènnya

angurmati sarwi apawarti
saliring rèh kang dadya purwanya
urut praptèng wasanane
sang rêsi myarsa ngungun
saking dahat tikbraning galih
têmah karuna dahat
karantan ing kalbu
sedanya Suyati SangDyah
dene kadang sêpuh mung kantun satunggil
muksa sarêng lan raka

kathah-kathah sêsambatirèki
Rêsi Sidhikara dahat karya
rudita kang myarsakake
ya ta wau Sang Prabu
Yudayana dhawuh mring Patih
Sang Arya Danurwedha
myang sawadyanipun
kinèn sami mangruktia
pirantine ambêsmi layoning patih
kang kinèn tur sandika

sawadyanya puwara gya sami
tata-tata kajêng miwah lisah
wus rumanti sadayane
layon binasmi sampun
nèng bacira Ngastina nagri
samana wus sampurna
ing kamuksanipun
tan rinuwi watawisnya
nihan sarêng ing antawis dintên malih
Risang Arya Supadma

winisudha dinadèkkên patih
anggêntosi lênggahing sudarma
misesa jroning purane
môngka sisihanipun
Arya Danurwedha Kya Patih
aran Patih Supadma
kang sinung sih dhêku
manêmbah matur sandika
duk samana Rêsi Sidhikara pamit
mantuk mring Manikmaya

wus linilan gya budhal tumuli
tan rinuwi praptanirèng arga
ya ta kang winarna mangke
taksih sajroning taun
Nala môngsa srawana nênggih
Sang Prabu Yudayana
miyos sitiluhur
pêpak para punggawendra
kang anangkil kadya saban-sabannèki
kang parêk ngarsa nata

sira sang mantri wisesa kalih
Patih Danurwedha myang Supadma
para ari nata andhèr
sami nèng wurinipun
sang nayaka waktra kêkalih
mangkana sri narendra
siniwèng wadya gung
dangu datan angandika
kang sumewa dhêdhêp dhêku langkung ajrih
miyat wuri narendra

cakrabawanya pra wadya
sri narendra karantan ing panggalih
dene èngêt muksanipun
Sang Nindyamantri Dwara
datan dangu lon manabda sang amulku
hèh patih kawruhanira
marma jro sewaka iki

suwe nora wawan sabda
hèh rêngên ta awit dene tyas mami
bangêt ênggon sun piduhung
tansah gagas lêlakyan
samuksane uwa Dwara jênêng ingsun
dahak tikbraning tyas ingwang
de datan nyana sayêkti

saratbut nora graita
yèn wa Dwara muksa mring têpêt suci
sang nata dènira muwus
netra dwi ngêmbêng waspa
Arya Danurwedha matur angêngimur
dhuh gusti sang binathara
lêrês sabda paduka ji

ing nala dahat rudita
dene kaicalan guru sajati
kang lêbda paramèng tuduh
nanging ta kadyaparan
yèn paduka ing driya agung wulangun
punapa supe yèn titah
sadaya darmi nglampahi

suka miwah duka cipta
pêjah gêsang gumantung karsèng Widhi
datan kêni dipun suwun
tan kêni tinampika
sri narendra duk myarsa patih turipun
lêjaring netya katingal
puwara lon dènira ngling

hèh kakang bênêr turira
de samêngko pamupusing tyas mami
narima marang ing pandum
pandonirèng jawata
marma mêngko karsèngwang nêdya nglêlipur
mring asrama Manikmaya
mula samêktaa nuli

miwah mataha punggawa
ingkang kari miwah ingkang umiring
lawan catur ariningsun
kabèh padha dhèrèka
dwi nayaka waktra sandika turipun
sang siniwi gya bibaran
sri nata angênyapuri

dwi patih myang ari nata
miwah sagung para punggawa mantri
sowang-sowangan umantuk
ya ta tan rinuwiya
tingkahira kang badhe dhèrèk sang prabu
watarantuk sapta rinya
sawusnya samya miranti

samaptaning wadya bidhal
kadwi patih myang catur ri narpati
sadaya umiring sampun
kang kantun têngga praja
sapratigan rumêksa anèng kadhatun
miwah sajawining praja
mangkana laksitanèki

sri nata tan kacarita
sapraptanya ing Manikmaya wukir
wus panggih lawan sang wiku
Maharsi Sidhikara
miwah garwa nata Rêtna Dèwi Sadu
pra punggawa myang arindra
ngabêkti marang sang rêsi

samana Sri Yudayana
sawadyanya salamine nèng wukir
tansah cangkrama nênumpu
misaya buron wana
myang lêlangên graning Manikmaya gunung
karana ardi punika
kathah puspa kang di-adi

myang sagunging palakirna
amêpêki pêlêm durèn kuwèni
jambu rambutan kêpundhung
jêruk jirak kokosan
cêngkir lêgi manggis kokosan myang dhuku
kathah kalamun winarna
mangkana sri narapati

dènira cangkramèng arga
sawadyanya dupyantuk madya tèngsi
Sri Yudayana yun kondur
dhatêng praja Ngastina
nanging garwa Sang Rêtna Yu Dèwi Sadu
tan binêkta maring praja
taksih tinilar nèng wukir

sapraptanira ing praja
pra wadyendra sowang-sowangan mulih
mangkana jroning kadhatun
pramèswari narendra
Sang Rêtna Yu Gêndrawati myarsa catur
bilih raka sri narendra
dènira têdhak mring wukir

Manikmaya palakrama
tuk putrinya Sang Sidhikara Rêsi
kang panêngran Dèwi Sadu
malah jaring pawarta
Dèwi Sadu samangkya wus bobot sêpuh
mangkana narpadayita
langkung runtiking panggalih

cipta yèn tinungkulêna
dupi lênggah lawan raka sang aji
gupuh têtanya sang ayu
dhuh gusti sri narendra
kula myarsa pawarta ingkang satuhu
bilih jêng paduka krama
anèng Manikmaya wukir

putrèng Rêsi Sidhikara
yèn makatên têka jêng sri bopati
kapati-pati gya kondur
dhatêng ing dhatulaya
bok inggiha amukti sari nèng gunung
sarimbit lan Sadu Sang Dyah
wanodya sutaning rêsi

tur maksih kadang priyôngga
warna endah ngungkuli pra apsari
kula makatên wus sêpuh
kiwa kuciwèng warna
tan sêmbada dadya garwa jêng pukulun
milamba nuli antukna
dhatêng Gandara nagari

Sri Yudayana maluya
dhuh yayi ywa age gugu pawarti
kang lalawora puniku
manira marang arga
mung cangkrama nglêlipur ruwêding kalbu
têka andadak dinakwa
nambut silaning akrami

iku nora pisan-pisan
sabdèng nata sarwi mangarih-arih
mrih datan rêngat sang ayu
nadyan walèha benjang
yèn wus sarèh datan kabranang ing napsu
Dyah Gêndrawati duk myarsa
sabdèng nata kang kadyèki

tan mêndha malah andadra
mêksa-mêksa mrih walèha sang aji
puwara wau sang prabu
walèh yèn èstu krama
atmajanya kang paman ran Dèwi Sadu
marmanya botên wêwarah
dene ta karsaning aji

tan nêdya ingangkah garwa
dêstun namung dadya garwa paminggir
ya ta mangkana sang ayu
duk myarsa sabdèng raka
nora mêndha malah sansaya gung bêndu
wêngis dènira micara
anguman-uman sang aji

ngungkak krama tan rêringa
Prabu Yudayana tan anglanggati
tansah sarèh ing pamuwus
èsmu mêmalad driya-
nirèng garwa supadya aywa kadurus
ing dêduka nanging sang dyah
tan kêndhat dening mêmanis

mandar sansaya sru duka
nguwus-uwus sarta minta lumaris
mring prajèng Gêndara mantuk
tan rêna nèng Ngastina
lah ing kana sawusnya anguwus-uwus
Dyah Gêndrawati mring nata
gya ngaturkên putranèki

kang nama Dyan Gêndrayana
lah ing kana sri nata duk umèksi
yèn putra rahadèn sunu
ingaturkên sang nata
langkung kagyat têmah mijil dukanipun
cipta wus tan darbe marma
mring garwa Dyah Gêndrawati

sigra anuduh pawongan
animbali marang Supadma Patih
Sang Danurwedha tan kantun
myang catur ari nata
dhinawuhan enggala manjing kadhatun
kang dinuta sigra mentar
tan dangu samya sumiwi

sang nata gupuh maluya
marmanira padha ingsun timbali
ing samangko karsaningsun
sira padha mataha
pra punggawaningwang kang kinira patut
sun duta marang Gêndara
ngiringna Si Gêndrawati

pasrahna mring paman nata
dene ingkang dadya karananèki
wani marang jênêng ingsun
prakara gon sun krama
anèng wukir antuk yayi Dèwi Sadu
marang sun angungkak krama
lan minta ingatêr mulih

mring prajane ing Gêndara
ujarira wus tan rêna nèng ngriki
dwi patih myang ari prabu
ngungun arawat waspa
dene dahat datan anyana satuhu
yèn makatên karsa nata
puwara samya wotsari

matur ngêngimur sang nata
mrih sandeya ingkang dadya karsa ji
nging nata drêng karsanipun
tan kêni pinambêngan
dwi nayaka waktra kalangkung jrihipun
puwara matur sandika
anulya kalilan mijil

ri saksana sapraptaning jawi
lajêng amirantos
kang jêmpana môngka titihane
sori nata Rêtna Gêndrawati
dene kang umiring
kondurnya sang ayu

dwi punggawa santananing aji
tur punggawa tos-tos
sira Arya Warsaya kanthine
Arya Sarômba sami linuwih
sapanêkarnèki
duk sasampunipun

samapta pirantining lumaris
gya malbèng kadhaton
sapraptaning byantarèng pamase
arya kalih binêktanan tulis
mring Gêndara Aji
Sri Gandaprawanu

myang winêling salwir wigati
gya kalilan bodhol
Dèwi Gêndrawati saabdine
nitih jêmpana ingapit-apit
wadya durapati
tur sami gêgêdhug

dhadhag tanggon nging tan gêdhag-gêdhig
widagda ing kewoh
sapêngkêrnya pramèswari rajèng
otêr tangise wong jroning puri
gumuruh kapyarsi
tan kêni sinayut

nihan têdhaknya sang pramèswari
lan pra wadya katong
datan winurcita laksitane
sapraptanya ing Gêndara nagri
sang arya kêkalih
ngrumiyinkên ngutus

wadya panêkar kinèn sung uning
dhumatêng Sang Katong
Gandaprawa rawuhe putrine
pramèswari Ngastina nagari
mangkana sang aji
ing tyas langkung gugup

sigra mêthuk sawadyanirèki
jawining karaton
dupi tundhuk lan utusan rajèng
senapati dwi arya kêkalih
jawab asta nuli
ingaturan laju

tumamèng pura sawusnya prapti
laju tata lunggoh
Dèwi Gêndrawati laju kinèn
lumêbêt ing puri lan pra abdi
Sri Gandaprawa Ji
anambrama gupuh

marang sang duta arya kêkalih
dhuh sang wira karo
kaaturan pambagya rawuhe
anèng praja Gêndara de gati
punapa kang dadi
wigatosing laku

Arya Warsaya lon turirèki
dhuh-dhuh yayi katong
prapta kula ngêmban timbalane
sri narendra umiring sang dèwi
dene dahat apti
mring Gêndara kondur

karantêne gusti sri bupati
amundhut garwa nom
putrèng Rêsi Sidhikara rane
Dèwi Sadu Manikmaya wukir
putranta sang dèwi
wani mring sang prabu

nguwus-uwus amêwês tanpa wis
myang wayah sang anom
Radyan Gêndrayana dèn srahake
mring sang aji saha nyuwun mulih
mariki puniki
dadya sang aprabu

ngarih-arih putranta tan lilih
malah saya dhoso
ngungkak krama dhumatêng sang rajèng
engga nata dukanya mawêrdi
saksana nimbali
mring dwi mantri ngayun

myang arindra catur datan kari
praptaning kadhaton
nata dhawuh mantrimuka kinèn
amiliha wadya punggawa ji
kautus mariki
umiring sang ayu

wusnya matur sang arya kêkalih
gya ngaturkên gupoh
kintakendra anulya tinampèn
gya binuka sinukmèng tyas nuli
satamatirèki
anjêlèh sang prabu

mèsmu gêtun dahat tan andugi
karsanya sang katong
yèn mangkana witing dêdukane
arya kalih tansah amaripih
mrih lipuring kingkin
ya ta Sang Aprabu

Gandaprawa wuwusira ririh
dhuh tênayaningong
Gêndrawati sira iku gawe
sangsayane yayah rena yêkti
dene tan udani
trah kawula tuhu

têka ngugung tyase kang tan yuti
murkane rinojong
wêkasane mangkene dadine
yêkti nora wurung ingsun iki
tuk bênduning aji
katut siwayèngsun

dhuh-adhuh sang mukyaning duta di
wêlasa maringong
mugi sunga rêmbag prayogine
wêwênganing manah kula yêkti
kang kalimput dening
sungkawa kadurus

kadipundi pamunahirèki
dêdukaning katong
kang supadyantuk pangaksamane
gusti kula Sri Yudayana Ji
yèn nganton tan lilih
dukanya sang prabu

botên wande ing Gêndara nagri
têmah risak yêktos
awit sintên sèsining rat kabèh
kang kuwawa wani anahêni
bêbênduning aji
kang tan pae tuhu

lawan bêbênduning dewa luwih
lêbur tanpa dados
milanipun sangêt-sangêt anggèr
anggèn kula gugup gêgêtêri
bêbasanirèki
manah kula carub

lawan maras sotaning tyas kadi
murcatma saking don
ing samangke sarirèngsun kiye
datan nyipta yèn darbea urip
sabab dening siwi
kang amurang laku

kêsangêtên têmên Gêndrawati
dera karya lamong
mring sudarma paran wasanane
têka datan pisan angèngêti
yèn darahing abdi
dumadakan purun

tumimbanga dêdukaning gusti
jêng sri narakatong
lah ing kana sang arya kadwine
langkung wêlas dènira miyarsi
wuwusing narpati
Gêndaprawa Prabu

Arya Sarômba alon mangsuli
dhuh-dhuh yayi katong
saking pamrayogi kula mangke
luhung dhèrèk karsanya sang aji
ywa enggal mangudi
aksama rumuhun

bokmanawi anambahi dadi
dêduka kang ngradon
puwara tan katarima têmbe
lambangipun yayi saupami
narmada kang lagi
nêdhênging banjir gung

nadyan kasètu linapis-lapis
lan wande yèn ambrol
sisip-sisip wignya nglarutake
sakathahing lêlajêrirèki
punika manawi
kula yayi prabu

luhung kèndêl kewala rumiyin
sinambi angayom
analôngsa maring jawatane
bara-bara ing têmbe amanggih
kamulyan linuwih
de manawi sampun

sawatawis dintên amarêngi
abêr duka katong
yayi prabu sowana sang rajèng
mring Ngastina nyrahna pati urip
myang sang pramèswari
brôngta mring dyan sunu

tangise Dyah Gêndrawati
turna Sang Sri Yudayana
bokmanawi tuwuh sihe
putranta jêng sri pamasa
dadya tan mindho karya
nadyan sri narendra gupuh
tan marma dhatêng kang garwa

bokmanawi kogêl saking
panalôngsa yayi nata
sayêkti lajêng adarbe
pangaksama mring sang rêtna
dene saantuk kula
saking ngriki ambiyantu
atur catur analôngsa

mring jêng sang sri narapati
supadya luntur sihira
marma mring rayi sang rajèng
mangkana Sri Gandaprawa
duk myarsa wuwusira
Sang Arya Sarômba turut
runtut karya yêming driya

sungkawa mung sawatawis
nulya nabda angrêrêpa
mring sang arya sakalihe
amborongakên dènira
nambung rapêting kata
arya dwi mangsuli saguh
ngaturkên Sri Yudayana

tan rinuwi tingkahnèki
duta nèng praja Gêndara
antuk samadya candrane
pinundhi sinuba-suba
mring Sang Sri Gôndaprawa
puwara nêdya umantuk
sampun binêktan pustaka

sul-angsul katur sang aji
têmbunging srat dahat nlôngsa
sarta nyuwun aksamane
puwara anyuwun gêsang
nihan lampahing duta
tan winursita ing ênu
praptaning praja Ngastina

sang arya kêkalih nuli
malêbêt marêk ing pura
Patih Supadma kanthine
duk praptèng byantara nata
Arya Sarômba miwah
Sang Arya Warsaya matur
sasolahirèng dinuta

ing purwa wasana titi
titis tatas traping kata
puwara angaturake
kintaka Sri Gandaprawa
tinampèn gya binuka
sinuksmèng driyèsmu ngungun
satamating pamaosnya

langkung suka sri bopati
duta dwi nulya ginanjar
sawadya kawratan kabèh
myang sampun kalilan mêdal
mantuk sowang-sowangan
nihan Ngastina praja gung
kawarnaa ing Gêndara

Sri Gandaprawa nimbali
putra Gêndrawati Sang Dyah
duk sumiwi lon sabdane
adhuh nini putraningwang
kayaparan karsanta
dene sira dahat darung
kadurus ing nala murka

wruhanira wong pawèstri
ywa sêrik yèn tinampika
ywa suka yèn pinilalèng
luwange ing kuna-kuna
yèn sêrik tinampika
ing ati dadi ngêlayung
lamun suka pinilala

ambêbawur silastuti
ngilangakên kaelingan
wêkasan lena atine
siya-siya badanira
tan bathi malah tuna
bathine wanita iku
kasinungan dêrman putra

sugih anak putu yêkti
dadine aran kabrayan
oyoding ron upamine
môngka santosaning gêsang
utamane yèn awas
sarèh sarônta lan emut
akarya swarganing priya

mungguh wajibing pawèstri
iku ana têlung pangkat
dene sapangkat-pangkate
tri pakarti dadinira
dadya nawa prakara
gêmi nastiti ping têlu
ngati-ati ping caturnya

têgên ping limanirèki
rigên de kaping nêmira
mugên ing mubarang gawe
titi ingkang kaping sapta
rukti kang kaping astha
rumanti ping nawanipun
dene ta panduking karya

kudu-kudu anêtêpi
limang prakara lirira
rikat cukat lan cakute
prigêl trampil kanthènira
dene lêlabuhannya
idhêp madhêp srêgêp tuhu
sarta kudu wêkêl miwah

pêthêl mungkul atul yêkti
kabèh iku bisa wigar
yèn kadunungan ambêke
tamban tambêng tambuh miwah
lumuh sabarang tingkah
de wijangira sadarum
lire gêmi têgêsira

tar pisan ambêborosi
dèn nastiti têgêsira
tan nyêdhakkên pakewuhe
ngati-ati têgêsira
tan nyêdhakkên klêpatan
dene têgês-têgêsipun
tar pisan akarya gêla

rigên dumadi pakolih
mugên iku bisa karya
amuwuhi piyandêle
titi nora kêna weya
rukti kudu prayoga
rumanti têgêse cukup
dene ta êmpan mapannya

manawa dipun pasrahi
kudu gêmi aywa ngantya
boros sinêbut ing ngakèh
yèn pinitaya ywa weya
dene yèn dèn pracaya
ywa andaluya sirèku
nanging kudu kang prayitna

manawa dipun tambuhi
aja pisan angrêsula
mung kudu nalôngsa bae
de yèn dèn èringi sira
aja nganti andaga
nanging kang graita tuhu
dene yèn dèn ajènana

ywa angkuh ananging mêsthi
kudu-kudu kang rumasa
yèn dèn wêlasi ing têmbe
sira ywa nganti lêlewa
nanging kudu susila
yèn dèn sihi aywa langguk
nanging kudu kang waskitha

wis mung iku wulang mami
yèn sira wignya matrapna
sayêkti dadi pakolèh
duk Dyah Gêndrawati myarsa
dhawuhira kang rama
wus lilih nulya mituhu
wêwulangira kang rama

miwah rumaos ing galih
yèn sangêt dènnya klêpatan
ing raka jêng sri pamase
puwara dahat onêngnya
dhumatêng ingkang putra
Dyan Gêndrayana kang kantun
dadya sang dyah ayu tansah

tilar tadhah lawan guling
ingkang kaèsthi ing driya
amung putranira bae
ciptanya sang pramèswara
yèn tan wigya kapanggya
tumuntên lan putranipun
sang rêtna sasuduk jiwa

de tan kawawa nahêni
gunging kang sungkawa dahat
dènira onêng putrane
mangkana Sri Gandaprawa
langkung wêlas duk miyat
putra anandhang wulangun
milanya Sri Gandaprawa

dumadya nêmpuh byat apti
angêdhok anopèng sowan
mring Ngastina nyaosake
panalangsanya kang putra
duk antuk tigang côndra
enggaling ruwiya Prabu
Gandaprawa myang putranya

Rêtna Dèwi Gêndrawati
budhal mring praja Ngastina
mung sawatawis kang dhèrèk
datan winarna ing marga
praptanya ing Ngastina
têrus tumamèng kadhatun
marêk ing Sri Yudayana

sarta tawan-tawan tangis
nungkêmi pada narendra
ngaturkên panalangsane
Sri Yudayana duk miyat
langkung wêlasing driya
dadya lilih dukanipun
kala samana sang rêtna

wus ingaksama kang sisip
Sang Sri Gandaprawa dahat
suka sukur ing dewane
tan rinuwi laminira
marêngi santun warsa
suryasangkalaning taun
pitung atus pitung dasa

pêpitu langkungirèki
duk lumaksana nêm wulan
côndrasangkala petunge
astha tus langkung satunggal
lumaksa sapta côndra
Pilawangga raning taun
marêngi môngsa palguna

jamannya kang ginambuh
ginagapan nging ywa nganti gugup
parandene gulagêpan sônggarunggi
nihan kang rinênggèng kidung
duk samana kacariyos

Sang Sidhikara Wiku
sowan dhatêng Ngastina praja gung
tur uninga yèn wawratannya Sang Dèwi
Sadu babar bijil jalu
kalangkung pêkik yèn tinon

Sri Yudayana Prabu
duk miyarsa dahat sukèng kalbu
de Dyah Sadu babar jalu warna pêkik
gya sinung nami sang bagus
Bambang Sudarsana kaot

sang rêsi langkung nuwun
duk samana Gandaprawa Prabu
nuju sowan mring Ngastina atêtuwi
mila kadwi lan sang wiku
sinugata nèng kadhaton

bibar bukti sang wiku
bawa raos lan Gandara Prabu
dupi wanci titi sônya amiyarsi
swaraning karuna guguk
ngiyêng lir tangising wadon

katri kagyat ing kalbu
gya ingulatan nulya kapangguh
kang karuna arca pêpundhèn narpati
nulya pinarpêkan gupuh
katri sakalangkung gawok

Sang Sidhikara Wiku
miwah Sang Sri Gandaprawa Parbu
Sang Sri Yudayana ngungunnya tan sipi
punang arca gya dinangu
karananya brôngta nglamong

arca lon dènnya matur
dhuh sang prabu kadwi myang sang wiku
mila kula dahat tawan-tawan tangis
dene sajroning kadhatun
kalêbêtan ripu yêgtos

kuningana pukulun
naga ingkang pinatèn rumuhun
dening Patih Dwara nèng sajroning puri
punika kumaranipun
dadya têluh braja mandos

sêktinira kalangkung
ing samangkya wus tumama tuhu
anèng pasareanira sri bopati
sêdyanira arsa nêluh
mring Sri Yudayana katong

awit kang dadya têluh
braja punika kumaranipun
Dhahyang Suwela nguni mêngsahing aji
kèndêl arca dènnya muwus
kang miyarsa samya gawok

dene tan nyana tuhu
punang arca têka wignya muwus
lir manusa dadya samya dèn wastani
yèn dewa ingkang sumusup
sung sasmita mring sang katong

katri lumêbêt gupuh
mring paprêman jungut langên santun
yun ngyêktoskên sang arca dènnya sung wangsit
dupi prapta punang têluh
braja katingal cumlorot

arsa manduk sang prabu
kauningan Sidhikara Wiku
gati nrajang prang rukêt lawan sang rêsi
ing wêkasan ponang têluh
bajra kasoran gya morod

sirna datan kadulu
Sang Sri Yudayana sukèng kalbu
tansah ngalêmbana kasêktènirèki
kang paman sang maha wiku
katri nulya mijil gupoh

sarêng ing enjingipun
dintên Soma Manis sang aprabu
miyos siniwaka munggwing pôncaniti
wadya kang nangkil supênuh
kang munggwing ngarsa sang katong

Sang Sidhikara Wiku
Prabu Gandaprawa datan kantun
sri narendra samana nulya wêwarti
mring Supadma mantri ngayun
ing dalu kang wus kalakon

purwa wasananipun
kang miyarsa sadaya angungun
Arya Danurwedha myang catur ri aji
mangkana wau sang prabu
nulya dhawuh yèn samangko

samangkya karsa prabu
ingkang paman Sidhikara Wiku
winisudha môngka dadya senapati
gul-agul andêling kewuh
ngiras dadya wiku kaot

paranpara ranipun
saha taksih kalilan lêstantun
adêdalêm anèng Manikmaya wukir
mung manawi wontên ripu
pinapagna ing prang popor

dwi patih nêmbah matur
sandika gya dhinawuhkên sampun
kang sinung sih nuwun sumôngga karsa ji
ngandika malih sang prabu
ngalêmbana lir kluwak nom

wijilipun pangalêmbana sang prabu
mring Sang Patih Dwara
mangkana wijiling kang ling
sumurupa uwa Patih Danurwedha

yèn mangkana si uwa Dwara ing ênu
têtêp bêcikira
karana gone wêwarti
pêrang lawan yitmanya Dhahyang Suwela

têmên ana kaanane rupa têluh
braja malbèng pura
panuju si paman Rêsi
Sidhikara ana nulya sinirnakna

lawan dènnya rumêksa karaton ingsun
wani praptèng laya
marmane ingkang kadyèki
uwa Dwara têtêp unusaning janma

yèn sujanma ingandêl ulah praja gung
dèn kaya wa Dwara
lire iku anêtêpi
paribasan kang aran catur utama

dhingin wani amikalah ingkang têmbung
dwi wani kalongan
ing bojakramanirèki
marang ingkang winêngkon kaping trinira

wani mati angrungkêbi prajanipun
dadine samangkya
sapungkure uwa patih
ingsun iki rumôngsa yèn kapitunan

sapa baya kang bisa mirib lir iku
uwa Patih Dwara
Sang Danurwedha wotsari
dhuh pukulun kang satuhu binathara

kaluhuran sabda paduka sadarum
dhasare tan ana
lir pun kakang Dwara Patih
èngêt-èngêt wayahnya Bathara Krêsna

marmanipun widigda waskithèng kewuh
ing nguni pun kakang
Dwara bilih amêmardi
mring punggawa sadaya tan môntra-môntra

amêmulang mring liyan pamardinipun
lir kulit priyangga
yèn saking paningal patik
ing samangkya tan wontên ingkang miriba

anèmpèli dhatêng kalêpasanipun
kajawi anak mas
Supadma ing sawatawis
angèmpêri lir sudarmanya ing kina

duk samana Sang Patih Supadma minggu
tan ebah lênggahnya
tan lirip laraping liring
polatannya èngêt dhatêng kasujanan

sang aprabu amèsêm sajroning kalbu
puwara ngandika
uwa Danurwedha Patih
têka bênêr kabèh kang dadi turira

mung sawiji ingkang dadi cacadipun
wa Dwara ing kuna
bijaksa santosanèki
kawoworan wêwadi tan kawadaka

dadi nora nana kang bisa anggayuh
yèn durung kanyatan
kayadene ingkang dadi
marginirèng patinira iku dadak

amilalah angrusak raga rumuhun
tan arsa sajarwa
ingsadurunge kawingkis
wusananya rada ewuh bêbudènnya

Nindyamantri Danurwedha kèndêl dhêku
mangkana Sang Arya
Supadma sumambung angling
dhuh pukulun kaluhuran sabda tuwan

dhasaripun rama Patih Dwara ngênu
makèwêd kang manah
datan kenging ginagampil
margi saking kathahnya wêwadosira

ingkang datan mawi kagêlar rumuhun
dhatêng ing ngakathah
samukawis tingkahnèki
sêdyanira dèn piyambaki puwara

dadya cacad tumrap ing pribadinipun
mangkana sang nata
kalangkung suka ing galih
saya agung sihira mring Sang Supadma

sawusira mangkana bibaran gupuh
Prabu Gandaprawa
myang nayaka waktra kadwi
samya mantuk mring wisma sowang-sowangan

ya ta wau Sang Sri Gandaprawa Prabu
nalika umiyat
mring putranira Sang Rêsi
Sidhikara kang nama Wasi Sadhana

langkung sarju dening myat jatmikanipun
Sang Natèng Gêndara
amitêmbung mring Sang Rêsi
Sidhikara kaajak abêbesanan

Mahawiku Sidhikara ugi sarju
sumôngga sakarsa
manawi sang nata sudi
ngukup rare wukir tur kawêlasarsa

lah ing ngriku kauningan mring Sang Prabu
Yudayana dahat
mangayubagya dènnyapti
martuwendra myang sang wiku bêbesanan

ing antawis dintên samya klilan kondur
enggaling carita
Sang Wasi Sadhana nuli
dhinaupkên antuk putri ing Gêndara

arinipun Dyah Gêndrawati ranipun
Madrawati Sang Dyah
winiwaha gêng nglangkungi
anèng praja Gêndara duk sapêkênnya

gya binêkta mring Ngastina ngantos dangu
dènnya ôndrawina
ya ta mangkana marêngi
santun warsa anyêgat warsa Umiya

sinangkalan nêmbah muluk ngèsthi luhur
suryasangkala winilis
astha tus dwi langkungipun
ing môngsa pusa marêngi
duk samana kacariyos

sang pangantyan sarimbit binêkta mantuk
dhatêng Manikmaya wukir
Sang Sri Gandaprawa Prabu
kondur mring Gêndara nagri
sawadyanira wus bodhol

sêsarêngan angkatnya saking praja gung
tan rinuwi anèng margi
gantya kang winarnèng kidung
sapêngkêrirèng pangantin
ing Ngastina kacariyos

kadhatêngan parangmuka narendra gung
ing sabrang Madhêndha nagri
Sri Waradhaya kasêbut
ing nguni siswanirèki
Dhahyang Suwela kinaot

marmanira Sri Waradhaya anglurug
dhatêng Ngastina nagari
karana miyarsa tutur
pêjahnya gurunirèki
saking Sri Ngastina katong

mila dadya murina sirnaning guru
duk praptèng Ngastina nagri
wadyanya pinatah gupuh
baris sajawining nagri
mêpêti margi tan anggop

gung ngrêrisak yèn wontên pawèstri langkung
cinêpêng jinamah nuli
yèn kang langkung tiyang jalu
tanpa tanya gya pinatin
karya susah sakyèhning wong

dadya pêjah margining dhusun-ngadhusun
tan wontên ingkang lumaris
giris mulat tingkahipun
wadyèng Madhêndha ri-ari
anjêjarah angrêrampog

malah kathah padhusunan ingkang suwung
prasamya angungsi têbih
wênèh mlêbêt ing praja gung
ya ta mangkana Sang Patih
Danurwedha Supadma nom

miwah para punggawa kalangkung gugup
anêmbang têngara aglis
undhang samapta ing kewuh
Sang Sri Yudayana Aji
sigra-sigra dènnya miyos

pra punggawa myang ari nata sadarum
anjirap samya anangkil
kerid dening mantri ngayun
sarta wus samaptèng jurit
langkêp sikêping prang popor

amung kantun ngêntosi dhawuh sang prabu
ya ta Sri Yudayana ngling
uwa Danurwedha gupuh
myang kakang Supadma Patih
marêka ing ngarsaningong

saka ngêndi pinangkaning mungsuh iku
lan sapa ratunirèki
dene têka murang laku
Patih Supadma wotsari
saking sabrang kang wêwartos

ing Madhêndha pukulun nagarinipun
Waradhaya raning aji
mila mring Ngastina nêmpuh
karana amurinani
pêjahing guru kacriyos

ingkang nami Dhahyang Suwela ing ênu
Sri Yudayana duk myarsi
sakalangkung dukanipun
gya dhawuh mêthukna nuli
kang dhinawuhan gya bodhol

Prabu Yudayana kondur angêdhatun
ya ta pra punggawa aji
sapraptaning alun-alun
têrus sajawining nagri
ngungkurkên praja gya campoh

