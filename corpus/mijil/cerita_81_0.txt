pangkat-pangkat sagunging para ji
prasamya jêjodhon
para putra nèng ngarsa kêkanthèn
Dhusthajumêna Sômba kang nganthi
Rugma lan Sêtyaki
nulya wurinipun

Arya Sena lawan Bimasiwi
putra Wiratha nom
Warasôngka Untara kanthine
nulya Rêsi Narada kang nganthi
Prabu Harimurti
nulya wurinipun

Gagarmayang Gagarwati ngapit
dewadaru karo
munggèng ngarsaning sang pinêngantèn
Rêsi Kamajaya kang anganthi
nulya sri bupati
ing Wiratha sêpuh

natèng Cêmpala ingkang anganthi
anulya sang katong
ing Kumbina lan Lesanpurane
nulya Prabu Darmaputra nganthi
Singgêla narpati
Wêrkudara pungkur

nulya sagung upacara asri
pangkat-pangkat golong
punakawan kang angampil kabèh
nula pêpatihe kang para ji
ajêjodhon sami
Udawa ing ngayun

pra dipati mêksih pôncaniti
têngara gumuroh
parêng munya kêndhang gong arame
myang gamêlan Lokanônta mêksih
munya angrêrangin
anèng luhuripun

sang pêngantèn lêbêting jro puri
ambyuk kang nêno- // nton
jalu èstri tan kêna sinapèh
uyêl jêjêl atindhih-tinindhih
pêpêt pit-pinipit
kanan kering timbun

ya ta wau risang pramèswari
myang dewaning sinom
dènnya sami maharjèng pêngangge
myang paèsing Dyah Banoncinawi
wus sampurna sami
katuwon dinulu

rema mêmak ngendrawila wilis
sinêkaran abyor
singga wiyat rinênggèng lintange
pêpaès wilis tinêpi kuning
pinatut malipit
lan cacênthungipun

kadya mega sinalimut thathit
gêbyar-gêbyar tinon
têturutan wungu sasrêbênge
anut ngimba pinatut jalirit
lir teja ngawêngi
nèng larapanipun

kêkancingnya gêlung cundha manik
winarnèng sotya byor
pinipit ing pêthat tanggalane
tinarètès hèr kilat hèr thathit
papêthannya kadi
asrining sutèngsu

duk kaping tri nawung wintang riris
papêntulira byor
amêwahi asrining gêlunge
sêngkang bapang ginumyur hèr gêni
obah ting parêlik
nèng wêdananipun

sarawungan lan netranya kalih
pêncorat-pêncorot
lir sasôngka winud ing wintange
pamêrakan bêburon sêsiring
anèng wêdana sri
kuwung rêbut dhucung

jaja awlar awijang rinêngging
asrining bêbadhong
tiba wangkong wong atundha trine
singga tanggal ping catur nawêngi
payudara kalih
kang pindha andaru

darijyalus angudayaning ri
kalpikanira byor
asta lurus gandhewa gadhinge
bêbinggêl mas winarna ting-anting
sumêkar rurusing
astra sri dinulu

madya pamêkak gara ta panglih
turut sapangisor
pada ramping rêmpêg darijine
kênaka mêmêt pinacar kadi
mirah bang tumraping
kêncana binubut

linênggahkên sang dyah samadyaning
ngarsane kang kobong
para pramèswari nèng ngarsane
namung Dèwi Ratih kang sumandhing
pan saingga sasi
sêsaman sitèngsu

Wara Sumbadra lan Dèwi Ratih
mèh kêmbar sayêktos
apan namung seje lêlewane
Dêwi Ratih bêranyak tan wigih
Dyah Banoncinawi
jêtmikantêng luruh

galak ulat Rêtna Dêwi Ratih
sang rêtnaning sinom
tingal jait alindri liringe
namung putri Cêmpala kang mirip
ing Sang Dèwi Ratih
salêlewanipun

sami raga karana mantêsi
sang kusuma karo
ya ta wau katingal rawuhe
sang pêngantèn kakung ginarbêg ing
sagunging para ji
Dèwi Ratih gupuh

Rêtna Wara Sumbadra kinanthi
ginarbêg pra sinom
para cèthi atup nèng wurine
sang kusuma pinêthukkên mungging
samadyaning kori
paringgitanipun

sêkar dewadaru nganan ngering
sinami tan karo
parêng bêbalangan ing gantale
sawusira sigra Dèwi Ratih
sang pêngantèn putri
sinêmbahkên kakung

gya cinandhak sang lêsmining puri
mring kakung pinondhong
para ratu samya wangsul kabèh
mring pandhapa tata lênggah sami
myang sang dewa kalih
para putra ngayun

sagung upacaraning para ji
nèng wuri mirantos
pra dipati tinimbalan kabèh
angladosi kêramè- // n jro puri
lan sagung para ji
banjêng lênggahipun

ya ta wau salêbêting puri
sang pêngantèn karo
linênggahkên ngarsèng pajangane
Dèwi Ratih ingkang anêngahi
dewadaru ngapit
kanan keringipun

katri pramèswari Dwarawati
lawan Kumbina wor
Nglesanpura nèng kulon lênggahe
pramèswarinira Wiratha ji
lawan pramèswari
ing Cêmpala Prabu

anèng wetan lan kang pramèswari
ing Ngamarta awor
Rêtna Wara Srikandhi banjênge
sagunging parêkan para cèthi
jibêg munggèng wuri
jro kadhaton pênuh

para ratu sami dèn aturi
marang ing kadhaton
kinabêktèn mring sang pinêngantèn
banjêng para ratu munggèng ngarsi
lan sang dewa kalih
Dananjaya gupuh

lan kang garwa mangsah angabêgti
marang para katong
miwah marang jawata kalihe
sagung ingkang para pramèswari
katuwon ningali
marang kalihipun

sagung ingkang pra parêkan cèthi
andongong malompong
dènnya mulat mring sang pinêngantèn
dening rêspatinira kêkalih
pantêsing sinandhing
sri nataning arum

Sang Aprabu Padmanaba
dahat êntyarsaning galih
myang pramèswari katiga
tumingal marang kang rayi
dene pugalnya nguni
wus panggih têmah miturut
samya muji sêdaya
ing wignyane Dêwi Ratih
dènnya karya rapêting patêmunira

Bathara Rêsi Narada
agung anyawang angliring
apan ta sarwi ngêngudang
marang ingkang wayah kalih
lêlewa nglêluconi
tan pêgat asungsung guyu
suka kang para raja
miwah sagung pramèswari
para cèthi guyune ambata rêbah

mulat ing Rêsi Narada
pan amung Wara Srikandhi
mèsêm bae apan ora
malah rongèh dènnya linggih
mulat mring Dyan Prêmadi
ngênglênging tyas mangu-mangu
kandhuhaning kung rimang
gêlung lukar tan tinolih
kang sumêkan sêpalih akuleweran

karingêtnya kadya siram
nanging tan ana udani
katawur ing gêgujêngan
Narada kang bêbanyoli
lan Prabu Harimurti
kang nanduki asung guyu
hèh Sumbadra riningwang
sapèku kang sandhing linggih
marang sira wong lanang anyar katingal

yèn aja kaêlêtana
marang Rêtna Dèwi Ratih
dêlênge nora pasaja
gone nglirik mring sirèki
mênawa mêngko bêngi
nêmêni panglirikipun
paran ta solahira
yèn wis pisah kang nêngahi
hèh Sumbadra sawêngi mêngko dèn yitna

sangsaya ambata rêbah
gujênge parêkan cèthi
tumungkul Wara Sumbadra
miwah Rahadyan Prêmadi
kusuma Dèwi Ratih
nambungi sarwi gumuyu
kula môngsa sukaa
ginanggu-ganggu ri mami
yèn ginanggu sun gawa mring suralaya

gumujêng Narendra Krêsna
Sumbadra na kang ngukuhi
dèn bêcik ing sungkêmira
iya marang Dèwi Ratih
nanging dèn ngati-ati
bokmênawa kêna bujuk
tyas ingsun tan pêrcaya
iya marang kang nêngahi
lamun sira yèn lena sayêkti kêna

kadya sinêntak gujêngnya
sêdaya ingkang miyarsi
angling Sang Narendra Krê- // sna
sêmbranane amranani
praptèng antara wêngi
sagung ingkang para ratu
wangsul lênggah pandhapa
miwah sang jawata kalih
akaramèn samya pyaboga drawina

sagung ingkang pra dipatya
sadaya samya ngladosi
miwah salêbêting pura
sagung ingkang para putri
dhaharan ngiras sami
agujêngan suka nutug
sawusnya linorodan
mring sagung parêkan cèthi
Dèwi Ratih sigra ngêjèpi Sang Parta

garjita nampani cipta
kang garwa pinondhong aglis
binêkta minggah paprêman
wus tumangkêp ingkang samir
sagunging pramèswari
wus ngumpul ing lênggahipun
nêbihi sawatara
anut marang Dèwi Ratih
pan sêdalu tan wontên kang antuk nendra

suka sami pagujêngan
tuwin kang para narpati
satriya kang para putra
anut ing jata kalih
nutug kasukan sami
samadyaning pandhapa gung
Rêsi Nrada kang dadya
panutan sukaning galih
angrêsêbi Sri Maha Narendra Krêsna

Ki Lurah Bagong lan Sêmar
sêdalu anglêluconi
tan ana mingkêm kang mulat
sagung ingkang pra dipati
gumêr gujêngnya sami
myang kang anèng alun-alun
para mantri sêdaya
myang sagung para prajurit
mêksih pajêg barise kêramèn samya

saênggèn-ênggèn gumêrah
kalasôngka angrêrangin
kêndhang gong munya sauran
mangkana sajroning puri
ingkang munggèng jinêm mrik
sang pêngantyan kalihipun
satriya Dananjaya
kang tansah angarih-arih
marang garwa dèrèng kapadhan ing karsa

sang rêtna sangêt susela
ingkang kagagas ing galih
dene ta kadang taruna
mangkya têmah dadya laki
kèngêtan nguni-uni
mring Sang Parta purunipun
akarya cacah-cucah
kongsi nibani têtali
nèng Kumbina binônda pinindha kumpra

marma tyasira wiyoga
dahat merangnya mring laki
satriya Andananjaya
dènnya mrih luntur ingkang sih
mêksih angarih-arih
ing tyasira maju mundur
manawa kaputungan
kadya kang wus nguni-uni
lamun mêdal runtike mung suduk jiwa

marma têlasing pangrêpa
pangungrumnya ngarih-arih
ginunturan ing srênggara
dènnya mrih luntur ingkang sih
lir sadpada ngingsêp ing
puspita di mêksih kuncup
tangèh wêdharing sêkar
brêmara dènnya mrih sari
mêksih ering sêrênging sari rinêksa

dhuh kusuma mirah ingwang
kang sawang sêkar warsiki
satmatanên dasihira
sumiwi tur pati urip
sakarsa ngrèh ing dasih
dèn atêmah luluh luntur
awora lan bantala
datan nyipta mring dyah malih
ing dêlahan tulusa angèstupada

mring sang adining kusuma
kang sawang mênur rinujit
anjalmaa kaping sapta
ayya liyan kang ngêmbani
among ing sang rêtna di
gusti mungna dasihipun
jalma kang ngêla-êla
marang sang dewaning èstri
cinuthata abdi pindhaa warcita

sun kudu angèstupada
marang sang dewaning sari
sarining endrabawana
Ratih-ratih Rarasati
nora ngundha-usuki
anyèthia kabèh patut
sapa prak nora papak
singa sandhing nora tandhing
sangking // timur gon ingsun bidhung bêbeka

tangèh wruha gujêngira
èsême durung udani
lah ta iya ngêndi ana
wong antêng tumêkèng ati
namung gustiku iki
dhuh kusuma jiwaningsun
wlasana dasihira
pintên lamine samangkin
gèn kawula nyandhang sêsiku dêduka

purwa nèng Gadamadana
dènira dêduka gusti
sasat yèn sakêthi siksa
sinangsayèngakên dasih
ginusah kawlas-asih
kesah manglaya margiyuh
sayah susah mèh lêsah
suhing tyas wus bosah-basih
saparane apan tan ana kang nglarah

saingga bintaro kentar
ing tirta kentaring warih
anggung môndra kalênglêngan
sanggèn gumuling tan eling
kalanglangan nganglangi
nginglung tan ana kang nulung
saparan karungrungan
wirangrong saya ngranuhi
rangu-rangu angrêrangu sih andika

tan môntra yèn tumulèha
malah katula-katali
ing solah-salah kawula
mèh nglalu sangking pênganti
namung anyipta pati
datan kuwawa nahên kung
nandhang brôngta subrôngta
wigêna anawung wingit
anggung kambah ing wigêna kawimbuhan

mangkya gusti wus ngapura
karsa anampar ing dasih
kawulane linilanan
sumiwi jroning jinêm mrik
abdine atur pati
maring ratuning rum-arum
rujitên jro paprêman
dèn atêmah runtang-ranting
tan lênggana amung gusti ngandikaa

yèn dèrèng karsa ngandika
amung tingalana gusti
dasihe sakêdhap netra
dadya pamurunging pati
Sang Dyah Banoncinawi
miyarsa lingirèng kakung
driyanira sumêlang
èngêt wulanging raka ji
nadyan silih akrama kadang taruna

sayêkti kalamun dadya
guru nadi kang sayêkti
apa sapangrèhing priya
pawèstri pasthi nglakoni
kapungkur yayah bibi
atas karsèng jawata gung
ing wanudya wus kasrah
marang ing priyanirèki
sinung wênang kakung masesa ing garwa

puniku ingkang ginagas
kusuma Banoncinawi
sumêdya anêtêpana
kautamaning pawèstri
ayya kabanjur kardi
sungkawa ing tyasing kakung
sadangunya ngrêrêpa
dahat ngasor mêlasasih
dènira mrih lunturing sari srêngkara

sang kusuma ing Banoncinawi
yayah kadi ngêmu ingkang waspa
dènnya nauri kakunge
apan sarwi tumungkul
radi sêrêt ririh dènnya ngling
dhuh rahadyan mèndêla
sampun ta pukulun
angarih-arih ngrêrêpa
marang dasih ngasih-asih mêlasasih
mamêla lir kawula

pan kawula dede lare alit
suka rêna rinungrum rumpaka
wuwus lamis tanpa gawe
karya ewa kang ngrungu
tur ta masa anrus ing galih
pundi wontên wanudya
angabdèkkên kakung
mindah si dene duraka
ing sakêcap dhuh bêndara adhuh gusti
kawula ngèstupada

nadyan silih tan anrus ing galih
namung pangandika samudana
wèh duraka ing dasihe
apan ing mangke sampun
ing karsane dewa linuwih
lan sangking rilanira
kadang kula sêpuh
sinêksèn para jawata
myang apsari pinanggihakên wak mami
lawan ingkang sari- // ra

para ratu samya anêksèni
sêpuh anom ngluluskên sêdaya
rama swargi kudangane
lawan pamundhutipun
inggih kakang prabu kêkalih
pan sadaya paduka
andhatêngi sampun
tan wontên kirang satunggal
lair batin badan kawula wus dadi
tatêbusan paduka

ing sakarsa paduka pan dadi
paran ta gèn kawula suminggah
wus kabutuh anèng kene
pintên ta kuwatipun
ing wanudya kêlamun pinrih
winisesa ing priya
dêstun kawula mung
nênuwun sarèh kewala
sampun ngantos darbe karsa sapuniki
kawula sru lênggana

dènnya sangêt sangking tikbrèng galih
benjang kawula sintên darbeya
Dananjaya ris dêlinge
dhuh babo mirah ingsun
awêcaa paran kang dadi
têlênge ing wardaya
mênawabdinipun
gusti bisa ngluwarana
sang rêtna ngling kang dados tikbraning galih
dene kadang taruna

mangkya têmah èstu dadya laki
mila sadangunipun ngandika
samudana pangrêpane
kawula kamipurun
kèndêl dangu botên nauri
ngungun sakipun kathah
kalêpatan ulun
tingkah kang wus kêlampahan
mring paduka sabên-sabên kumawani
tur ujar cacah-cucah

malah kongsi nêngêri têtali
inggih sangking sakêthi tan nyana
lamun makètên jêbule
dadya laki satuhu
lah ta pintên dosamba benjing
yèn tan wontên aksama
paduka pukulun
yêkti anawung duraka
sadangune Dananjaya duk miyarsi
aturnya ingkang garwa

kadya rêntah tyasnya tibèng siti
sru kakênan manising wêcana
Sang Parta mijil waspane
kang garwa gya sinambut
linut dening pêngarih-arih
dhuh mirah jiwaningwang
kang sawang sitèngsu
ratu-ratuning sêsotya
kusuma di intêning Banoncinawi
sapa duwe bêndara

baya namung Rahadyan Prêmadi
lah ing ngêndi antuk angupaya
ingkang mirib sairibe
kang kadya mirah ingsun
wus kaanan para apsari
Ratih-ratih ing swarga
sêsandhingan lungguh
kucêm datanpa ujyala
pira kèhe iyèki kang para putri
kang anèng jroning pura

lir sudama sinangsayèng sasi
kabèh kucêm apan tanpa cahya
namung nyèthi pêpantêse
mring mirah jiwaningsun
Gagarmayang lan Gagarwati
anggawa gantènira
mung pêpantêsipun
dhuh gusti sampun anyipta
yèn abdine akarya samudana ngling
nora nrus ing wardaya

worên upata ingkang amandi
yèn darbea liyan ing panyipta
sangking gusti salamine
dèn têmah luluh luntur
datan nyipta-nyipta dyah malih
ngamungna sang kusuma
ngabdèkkên maringsun
ing dunya praptèng dêlahan
sun sumiwi ngabyantarèng sang suputri
lumadi ing sakarsa

dene solah kang wus nguni-uni
gustiningsun amundhut apura
rumôngsa akèh lupute
marang ing dasihipun
sadurunge sawise gusti
luwih sakêthi yuta
ing apuraningsun
karananggèr dudu sira
ingkang luput sayêktine sangking mami
kang bangêt kaluputan

anggung ngarubiru marang gusti
gege môngsa sadurunge môngsa
mung a- // puranira anggèr
marang ing dasihipun
lah ukumên jroning jinêm mrik
siksanên ing paprêman
dèn atêmah lêbur
bêndunên ing gônda wida
balênggunên ing tilam manising liring
kang abdi tan suminggah

lah tuwêkên ing kênaka lungit
lan cancangên kincanging imbanta
bandanên ing kasmêkane
cêngkalakên ing gêlung
tabêlanên ing kasur sari
lurubana paprêman
candhinên jinêm rum
siramên layoning sêkar
Dananjaya pangungrumnya mrih nêkani
pamurwaning asmara

ingkang garwa sinarèkkên aglis
maras-maras tyasira wus rantas
tata têrus panitise
rêtnaning dyah kalangkung
ananggulang mêksa tan olih
kakung tan kêna ginggang
pangudining kakung
sayah lêsah anggung ngêsah
panyêngkahnya tan pasah amêlasasih
kakung nêkakkên karsa

rara kênya pinurwa ing rêsmi
yayah murcita jroning asmara
kawratan ing pangrêmbate
tinêmbe marang kakung
Dananjaya awlas ningali
kang garwa sinungkêman
wonga-wonganipun
wêdana ris ingusapan
gung ingaras cinêcêp-cêcêp kang lathi
pan sarwi rinarêpa

dhuh kusuma niyakaning èstri
putri musthikaning jagat raya
sotyaning wanita kabèh
kêkayanganing ayu
anguyuni ayu sabumi
ing jagat tanpa sama
samaning dyah ayu
yu ayuning suralaya
pan sêdaya kayuyun amêlayoni
tumon ing ayunira

sampun age anggèr nêmah lalis
paran dasihe ingkang tinilar
tan kêlar nahên wirage
dhuh wungua riningsun
sampun karya marasing dasih
sang dyah datan gulawat
katrêsing bêbayu
swanita drês kadi siram
Dananjaya kang garwa sinambut aglis
pinondhong mring patirtan

Larasati lan Nikèn Sulastri
angladosi anggènira siram
sarta lawan pasaline
busana adi luhung
pan sêdaya sangking swarga di
Dèwi Ratih kang bêkta
wusing siram nutug
kalihnya santun busana
Dèwi Ratih kang maharjèng busana di
marang sang pinêngantyan

linênggahkên nèng pajangan malih
para putri lan para parêkan
mulat tan wontên tuwuke
lam-lamên ing pandulu
marang ing sang pêngantèn kalih
rucat paès sangsaya
wuwuh ayunipun
jro supêna ora nana
ingkang mirib kusuma Banoncinawi
tuhu musthikaning dyah

ing puniku salêbêting puri
kadya pinukul teja wangkawa
rinênggèng kilat thathite
winarnèng kuwung-kuwung
myang sêsôngka winita riris
rarênggan jroning pura
sêdaya mas murub
sêsotya myang nawa rêtna
pan anawung ing cahyaning para putri
lir andaru liwêran

ulur sêlur kang para apsari
suralaya miwah ing kaendran
pan sabên dalu praptane
pêrlu samya dêdulu
nunggil marang Sang Dèwi Ratih
idung-idungên samya
sagunging para rum
mulat mring sang pinêngantyan
tribuwana sapa ta ingkang duwèni
ing cahya kang mangkana

ngasorakên rêsmining kang sasi
Sang Hyang Guru bisa têmên karya
jodho marang ing titahe
kaya kakunge iku
lah ing ngêndi isining bumi
mimba Sang Dananjaya
iya // pêkikipun
pantês lamun rinênggaa
katêmune dening jawata linuwih
ngobahkên suralaya

baya kabagusan ing sabumi
lawan kabagusan suralaya
iya mung pinaro bae
ingkang sêparo namung
sinungakên mring wong kêkalih
Parta lan Kamajaya
kang sêparon dinum
marang manungsa sajagat
miwah marang dewa kabèh suranadi
yèn mungguhing wanudya

iya ayu-ayuning sabumi
ayu-ayuning endrabawana
iya mung pinaro bae
ingkang sêparo namung
sinungakên mring Dèwi Ratih
lawan Wara Sumbadra
kang sêparo dinum
para pawèstri sajagat
lawan marang sagunging para apsari
kaendran suralaya

tan wus lamun winuwus ing tulis
ingkang samya pita-ginupita
pra apsari sêdayane
cinatur sabên dalu
akêramèn sajroning puri
para putri sêdaya
miwah para ratu
nutug suka-parisuka
jawi lêbêt antara ing sabên ratri
dewa kêkalih brôngta

lawan Rêtna Dèwi Ratih
Gagarwati Gagarwayang
pamit mantuk kayangane
tan antara laminira
sagunging para raja
lan saputra garwanipun
pamit kundur sowang-sowang

ing sapraja kari tistis
miwah salêbêting pura
namung Nata Pêndhawane
Sang Aprabu Darmaputra
lan kang rayi sêdaya
lan sawadya mêksih tugur
nèng Dwarawati nêgara

sagung kêramèn jro puri
nanging Prabu Padmanaba
gung mêlang-mêlang galihe
gènnya tan atur uninga
mring kang raka Madura
jroning suka rangu-rangu
ananging datan kawêdal

mangkana dina sawiji
mantri tampingan tur priksa
yèn Sang Prabu Madurane
rawuh malih saha bala
sakapraboning yuda
Kurawa mêksih tut pungkur
inggih sakapraboning prang

sêrêng lampahira aris
Sang Aprabu Padmanaba
kumêpyur sungkawèng tyase
miyarsa ing aturira
mantri juru tampingan
de kang raka rawuhipun
miwah sakapraboning prang

pan Kurawa tumut malih
wus mêsthi yèn mawa duka
dadya alon andikane
mring kang rayi ing Ngamarta
yayi prabu rakanta
ing Madura mangke rawuh
sakapraboning ayuda

Kurawa binêkta malih
saèstu ngêmu dêduka
raka paduka rawuhe
kawula tilar ing karya
hèh sira Wêrkudara
sawadyanira dèn tambuh
nanging batin dèn prayitna

watake kakangira ji
Madura kalumuhana
kagetan cêpak nêpsune
ananging galihe malam
yèn ora linawanan
gêlis lilih nuli luluh
nêpsune nora tumêka

ingsun wêtara wus kêni
kamandakaning Kurawa
sirung sêrênging lakune
gawa sakapraboning prang
mung sira bae Bima
dèn bisa ngunjara nêpsu
sapira gone dêduka

aja pisan kok piyarsi
têka guyunên kewala
sayêkti wurung nêpsune
miwah sira Gathutkaca
dèn eling wêkas ingwang
Wêrkudara sru gumuyu
iya aja walang-driya

sun karyane kuping tuli
môngsa ta kakilapana
Si // Baladewa watake
sang prabu malih ngandika
kulup Sômba dèn inggal
mapaga mring uwakamu
marang sajawining kitha

lawan Si Arya Sêtyaki
laku lancaran kewala
hèh Udawa jaba kowe
dèn bisa rapêt lan rênggang
wong Madura Ngastina
ing sasolah-solahipun
têka nêngêna kewala

padha dèn tambuh dèn aris
wong Dwarawati Ngamarta
aja na kang karya kagèt
kagetan dhewe ya aja
mênawa wong Madura
lan Ngastina gawe saru
jarag dadining prakara

aja na sira langgati
lungguhan padha misaha
lungguhan kancamu kabèh
wong Dwarawati Ngamarta
dadia siji wetan
aja kongsi wowor sambu
kulon gone wong Madura

lan Ngastina dadi siji
katri sandika wus mêdal
Sômba Wrêsniwira age
budhal datan mawi bala
mung lawan upacara
Udawa parentah sampun
marang sagung pra dipatya

miwah sagunging prajurit
Dwarawati lan Ngamarta
ngumpul ngetan sêdayane
kilèn badhe panggenannya
wadyabala Madura
lan Kurawa lamun rawuh
wau Radyan Gathutkaca

sampun utusan amangsit
mring wadyabala Ngamarta
Pamênang Pringgadanine
sêdaya kinèn prayitna
Sang Prabu Padmanaba
wus mijil sangking kêdhatun
lawan Prabu Darmaputra

tan mawi parêkan cèthi
lênggah anèng sitibêntar
tan mawi upacarane
mung punakawan kewala
Wêrkudara tan têbah
nèng keringanira lungguh
Nangkula Sadewa ngarsa

satriya ing Pringgadani
munggèng wurine kang rama
gya mangkana pamêthuke
Radyan Sômba Wrêsniwira
prapta jawining kitha
lan kang uwa sampun tundhuk
nêmbah alon aturira

panduka ngaturan aglis
manjing salêbêting kitha
rayi paduka kalihe
ngêntosi nèng sitibêntar
sigra Si Baladewa
ngatag ing balanira wus
gumuruh manjing jro kitha

kang munggèng ngarsanira ji
wadya Madura sêdaya
Kurawa nèng wuri kabèh
ing alun-alun wus prapta
Sang Prabu Padmanaba
mudhun sangking sitiluhur
miwah Prabu Yudhisthira

mêthuk munggèng pôncaniti
Sang Aprabu Baladewa
dipangganira kèndêle
munggèng têpining têratag
têdhaknya tinampanan
mring kang rayi kalihipun
Krêsna lawan Yudhisthira

nyandhak asta kanan kering
sarwi mèsêm aturira
narpa ri kalih ature
suwawi tuwan lajênga
tumamèng jroning pura
ipe paduka pukulun
katri ngajêng-ajêng samya

Sri Baladewa lingnya ris
ya yayi mêngko kewala
lumêbu jroning kêdhaton
sun arsa aso sadhela
linggihan anèng jaba
kang rayi alon umatur
sumôngga ing sitibêntar

palênggahan wus miranti
nulya ris sami lumampah
sarwi kinanthi astane
minggah marang sitibêntar
wau bala Madura
lan Kurawa sêdaya wus
nisih ngilèn barisira

dene sagung pra dipati
Madura lan pra sêntana
ing Ngastina sêdayane
aglar munggèng pagêlaran
nisih datan woworan
sêdaya winangsit sampun
marang Prabu Baladewa /

yèn ana rame jro puri
pra sêntana pra dipatya
kabèh aja na têlangke
numpês ing bala Pandhawa
marma sagung prawira
Ngastina Madura sampun
prayitna sêdayanira

nyandhing gêgamane sami
mangkana ing sitibêntar
sawusnya tata lênggahe
Sang Aprabu Padmanaba
matur sarwi ngrarêpa
dhuh pukulun kakang prabu
dèn agung kang pangaksama

de kawula kumawani
anilar ing sasêmbahan
rayi paduka panggihe
sangking sruning pamêksanya
jawata kalihira
sarta timbalan Hyang Guru
datan kenging pinopoa

dene sampun anêtêpi
nalika dintên punika
wulan tahun myang tanggale
panggihe Parta Sumbadra
ing janji sampun môngsa
tôndha sangking dewadaru
wus mêkar kalih sêkarnya

mila kawula turuti
pamêksane Hyang Narada
Hyang Kamajaya adrênge
sêdyamba yèn wus sampurna
panggihe ri paduka
kawula lan yayi prabu
Ngamarta lajêng kewala

mring Madura bayangkari
ngaturkên rayi paduka
sakarsa amrih kêramèn
lawan para ri sêdaya
wontên nagri Madura
botên sumêdya pukulun
yèn ngungkurna kadang tuwa

Sang Aprabu Baladewa
sru ngandika yayi ayya kuwatir
pan ora dadi tyas ingsun
sira tinggal ing karya
ing kêramèn panggihe arinirèku
sok wisa padha raharja
dene praptaningsun iki

pan arsa angluwarana
kêkudangan ingsun kari sawiji
marang ing arinirèku
kang durung kalampahan
pan kêlalèn marma nguni tan kawuwus
duk ingsun anèng pratapan
mangkene pangucap mami

ariningsun Si Sumbadra
nora laki dèn têmah nini-nini
yèn tan antuk satriya nung
ingkang kuwasa nôngga
ing tibane nênggala lugoraningsun
lah mara age wêtokna
Si Janaka ngarsa mami

sun tibanane nênggala
lan lugora lamun kêlar nadhahi
sayêkti yèn nyata jatu-
krama lan ariningwang
lamun luluh katiban lugoraningsun
myang tugêl dening nênggala
sayêkti tan jatukrami

lan arinta Si Sumbadra
lah ta payo yayi wêtokna aglis
Si Janaka ngarsaningsun
Sang Prabu Patmanaba
duk miyarsa angrarêpa aturipun
dhuh prabuku kadang ingwang
dununge sêmbah ngong yêkti

nadyan silih kakudangan
yèn tan pantês pukulun dèn lampahi
bok sampun paduka wuwus
apan dede pabênan
ingkang kadya karsa paduka pukulun
tinibanan alugora
kawula arsa udani

manusa diyu rasêksa
tribuwana ingkang kêlar nadhahi
alugora tibanipun
sampun ingkang manusa
nadyan dewa nadhahana yêkti lêbur
ing nênggala alugora
pamunahing wong sabumi

lah punapa lêpatira
pun Janaka gènipun angladosi
ing karsa tuwan pukulun
myang ari Yudhisthira
iba-iba angèle myang awratipun
inggih pamundhut paduka
kang wus dhinawuhkên nguni

amundhut rata kênca- // na
ingkang pangirit turôngga rasêksi
sêkar mayang dewadaru
gamêlan munyèng tawang
kêbo danu satus ingkang pancal panggung
kusir dewa patah dewa
myang pêngarih widadari

apan dede marcapada
panggenane sêdaya suranadi
sangking têmên-têmênipun
arinata Pandhawa
gènnya sami nglampahi karyanta prabu
jinurung dening jawata
sêdaya sagêt dhatêngi

tan wontên kirang satunggal
ingkang angèl satêmah dados gampil
dhuh pukulun kakang prabu
sampun tuwan kakehan
andadoskên ing dêduka ingkang dudu
dhahar atur kamandaka
mênawi botên sayêkti

Sang Aprabu Baladewa
sru ngandika yayi prabu tan kêni
pan wis kakudangan ingsun
sênadyan silih dewa
angundurna ingsun nora kêna mundur
lamun ora nuli prapta
Si Janaka ngarsa mami

iya namung lilanana
ingsun jujul lumêbu jroning puri
lamun ana kadangipun
marinanora rila
anglabuhi aja sira milu-milu
padha samêngko kewala
sabudine sun kêmbari

falseWêrkudara duk miyarsa
sumung-sumung sêndhu dènnya nauri
lah apa ta lingirèku
Baladewa bok aja
sanggon-ênggon angucap kang nora patut
sira ratu pinituwa
môngsa wania wak mami

sun lawan mêksih satriya
dene praptaningsun mring Dwarawati
sarta lawan sukanipun
ingkang duwe nêgara
amrih suka rukune sêsanak patut
ngumpulkên balung apisah
kabèhing sakadang mami

nora bêbara kêrêngan
mêngko sira nguthik-uthik miwiti
angoyog-oyog wong ngantuk
gugah wong lagi nendra
prapta nêdya ambarang sêsoroh amuk
lah iya sakarêpira
sapêkolèh sun ladèni

Sang Aprabu Baladewa
duk miyarsa krodhanira tan sipi
kalih sarêng ngadêgipun
gapyuk candhak-cinandhak
corok-caruk rukêt kang ngadhêpi mawut
Sang Aprabu Yudhisthira
lawan Prabu Harimurti

gendholi sami ngrarêpa
kinipatkên kontal malêsat têbih
kang aprang kalih wus riwut
tan kêna pinarpêkan
okol-ukêl gêlut apêluk-pinêluk
wus kuwêl datan kêna wal
angkah angungkih-ingungkih

udrêg-dêdrêg drêg-udrêgan
kagulimpang gulung gênti kaguling
bangsal palênggahan rubuh
kambah ramening aprang
para putra pra sêntana sêdhih dulu
Sômba Nangkula Sadewa
nangis samya kontrang-kantring

ya ta wau pagêlaran
pra dipati kagyat dènnya miyarsi
gumêrah ing sitiluhur
sarta lawan karuna
anggarjita Kurawa parêng dènnyambyuk
miwah wadya ing Madura
bala Pandhawa nadhahi

gugup datan antuk papan
kasalêpêg tumpuk tindhih-tinindhih
kang para prawira caruk
rukêt sêbrak-sinêbrak
samya tandhing lawan sandhingira lungguh
asrang sêdhètnya warastra
kadya udan kilat thathit

rame kang samya prang-pinrang
kang sawênèh samya jênggit-jinênggit
saênggèn-ênggèn gumuruh
tumpu- // k têpak-tinêpak
pra dipati pra sêntana samya riwut
uyêl ingkang rêbut papan
apêpêt pipit-pinipit

prajurit wus kathah pêjah
pra dipati kathah kang nandhang kanin
mangkana ing sitiluhur
ingkang aprang sangsaya
rukêt kalih aguling gantya gumulung
kalangan ulêng-ulêngan
putêran untir-inguntir

kadya cakraning gilingan
rame dêdêr-dinêdêr angidêri
wrêksa ruk rêbah kabrubuh
bosah-basih bêlasah
Sang Aprabu Padmanaba susah dulu
mring kang aprang kalihira
mêrpêki sru turirèki

dhuh kakang prabu èngêta
ing ayuda wus tan kêna sinapih
sakarsa tuwan pukulun
ing alun-alun jêmbar
amrih tutug bôndayuda liru pupuh
kêlawan pun Wêrkudara
singa tiwas angêmasi

tingkah paduka ing aprang
langkung nistha kadya dede nrêpati
ulêng lir maesa tumbuk
punika pagêlaran
pra dipati ing tingkah paduka anut
wor suh patêmpuh ing aprang
wadya lit kathah ngêmasi

sangking prang tan antuk papan
kathah pêjah sami rowang pribadi
pra dipati kathah tatu
Sang Prabu Baladewa
lawan Wêrkudara lamat-lamat ngrungu
nglingnya Prabu Padmanaba
èngêt ing tyas angunduri

uwal parêng sumêbut kalih lumumpat
marang ing pôncaniti
nguwuh marang bala
mêksih arame aprang
miwah Prabu Harimurti
sampun utusan
anapih kang ajurit

Sômba Wrêsniwira Nangkula Sadewa
miwahSang Bimasiwi
mudhun pagêlaran
anapih marang bala
piyak kadya dèn saringi
bala Pandhawa
ngumpul mangetan sami

wadyabala Madura lawan Kurawa
ngumpul mangilèn malih
ingkang nandhang brana
kinumpulakên samya
miwah ingkang angêmasi
wus ginotongan
mring wadya Dwarawati

ingkang samya kanin miwah ingkang pêjah
kinumpulakên sami
mring Patih Udawa
paseban kilèn wetan
sêdaya wus dèn tarubi
kang pra dipatya
tata barise malih

tan kêna wor ing sajuru-jurunira
sagung kang pra dipati
kidul wringin kêmbar
badhe papaning aprang
sêdaya wus dèn rêsiki
Sri Baladewa
pan sampun dèn saosi

palênggahan ngêdhangkrang munggèng dhêdhampar
aglar kang pra dipati
tuwin pra sêntana
Kurawa munggèng ngarsa
alugora datan têbih
Patih Pragota
kang ngampil munggèng kering

Wêrkudara ngadêgakên gadanira
Gathutkaca tan têbih
munggèng ngarsa lawan
sagunging pra dipatya
wadyabala Dwarawati
wus kinèn misah
baris nèng pôncaniti

sitibêntar Sang Aprabu Yudhisthira
lan Prabu Harimurti
Nangkula Sadewa
Sômba lan Wrêsniwira
tan têbih munggèng ngarsa ji
samya prayitna
wau ta kang winarni

Prabu Baladewa lawan Wêrkudara
wusnya ngaso kêkalih
parêng dènnya nyandhak
ing gada alugora
mangsah manêngah wus panggih
ayun-ayunan
sêdhêng kang lagya tandhing

samya dêdêg arosa rowa birawa
kalih // balengah kuning
sakêdhik kapara
agêng inggil Sang Bima
sêrêng gumriyêng netrandik
Sri Baladewa
ganggas ing solah kêsit

ulat galak nanging kêncêngira samya
tandang parêng dènnya mrih
ngabên-abên gada
kalawan alugora
têmpuhira mubal gêni
kumantar-kantar
mumbul marang wiyati

gurnitaning swara kadya gêlap sasra
kapilêng kang miyarsi
ilanging dahana
Sang Prabu Baladewa
nibani alugora glis
Bima gya indha
malumpat anguncati

alugora tuna tumibèng bantala
rug dhungkar bumi gonjing
Wêrkudara sigra
jangkah nibani gada
Sri Baladewa ngoncati
kêbat malumpat
gada tumibèng siti

kadya bêlah bantala angambak-ambak
Wêrkudara anggitik
Baladewa indha
mingêr malês andhêndha
Wêrkudara angoncati
jangkah-jinangkah
ing dhêndha silih-ungkih

rame dêdêr-dinêdêr idêr-idêran
bobot babit-binabit
tan ana kang cidra
kuwat awase samya
gênti jangkah anibani
samya indhanya
tan ana kang kasilip

ukêl tindak panduk ingkang alugora
lan gada dènira mrih
mubêng liru papan
pur pupuk parêng papak
papak-pinapak nutugi
kalih kuwatnya
ngêtog karosan sami

maras-maras bala gung ingkang tumingal
solah-bawaning jurit
Prabu Baladewa
lan Arya Wêrkudara
kalihnya prawirèng jurit
pan kadya bêlah
orêg lindhu kang bumi

gonjang-ganjing jinjang Si Sri Ôntagopa
re gung kang turônggèsthi
sajêg durung mulat
ing aprang kang mangkana
ngalun-alun Dwarawati
lêdhok anjurang
kambah ramening jurit

lir dhinudhuk katiban gada lugora
rug dhungkar ingkang bumi
lêbu mawalikan
balêdug ngampak-ampak
sinrêg drêsing angin-angin
bayu Sang Bima
sindhung-riwut gumêrit

dewa-dewa prasamya manadukara
ngudankên wangi-wangi
kumbang lumrèng tawang
liwêran mamrih kêmbang
gumêr lir pindah angarih
ngrapu ngrarêpa
mring kalih kang ajurit

cinarita apan kongsi tigang dina
ing sabên ari jurit
Prabu Baladewa
lan Arya Wêrkudara
lamun sayah mundur sami
marang têratag
aso mangidul kalih

lamun sampun nginum parêng kalih tandang
gêgaman datan salin
mung lugora gada
gantya nibani dhêndha
samya malumpat ngoncati
tan ana tadhah
mangkana kang winarni

sapraptaning prang wêkasan tigang dina
sèlèh gêgaman sami
Prabu Baladewa
lan Arya Wrêkudara
gapyuk rukêt ing prang sami
candhak-cinandhak
dhupak-dhinupak sami

rame cêngkah-cinêngkah pokah-pinokah
kakahan silih-ungkih
Prabu Baladewa
asring kasingsal kontal
apan kantun gêng ainggil
nanging kapara
kaduk wantêring jurit

duk sêmana sêdhêngnya dugang-dinugang
Sri Baladewa kêni
dinugang bruk rêbah
tangi nêdya angrangsang
cinandhak sigra bina- // nting
lajêng binuwang
kantêp tibanya têbih

sigra tangi ngunggut-unggut krodhanira
ingkang amrih mungkasi
nyandhak nênggalanya
pinundhi anèng asta
murub laraping jêmparing
asru sêsumbar
Bima mêngko dèn eling

tadhahana tibane nênggalaningwang
pamunahing sabumi
linêpaskên sigra
lumarap kadya kilat
Wêrkudara anadhahi
kantêp jajanya
niba gumuling siti

Baladewa mulat marang Bima niba
nyandhak alugora glis
karsanya Sang Bima
yun dèn jur ing lugora
sumêngkut mangsah mrih gitik
sêdhêng mèh prapta
gènnya Bima gumuling

Gathutkaca nyambêr sangking dirgantara
anjog asru ngêjlogi
jajanya kang uwa
dhinupak sru kalênggak
kapagut ing suku kalih
dhawah kantaka
Gathutkaca nulya glis

ingkang rama binêkta mring antariksa
Pragota aningali
gustine kantaka
musuhe wus tan ana
sigra dènnya mêlajêngi
sagunging bala
arsa umangsah jurit

pan kasaru wungu Prabu Baladewa
lawan kasaput wêngi
dadya mundur samya
kang arsa mangsah yuda
miwah kasaput ing wêngi
kocapa ingkang
anèng wiyat lir pêksi

Gathutkaca niyup mring sitinggil
ingkang rama pan mêksih kantaka
sinèlèhakên ngarsane
Sri Padmanaba dulu
gupuh ngrangkul sarwi ngusapi
sêkar wijayamulya
gumregah gya wungu
bêkuh takon mungsuhira
Prabu Padmanaba gumujêng sarya ngling
lah ta wis aja-aja

 ambanjurkên krodhanirèng jurit
wruhanira rakanta Madura
lamun wus mêtu budine
tan ana mungsuhipun
tribuwana sayêkti tapis
môngsa na kêlar nôngga
krodhaning prang pupuh
miwah ta Si Gathutkaca
nora kêlar nadhahi wakira kaki
lamun mêksih nênggala

ingsun dhewe kang golèkkên tandhing
kabèh kariya nèng sitibêntar
sarwi gumujêng dêlinge
mêksih duwe wak ingsun
sasimpênan prajurit luwih
mung iku kêlar nôngga
boboting prang pupuh
kakangira ing Madura
kang para ri tan ana kang graitani
linge Narendra Krêsna

tan nyana yèn kang badhe tinandhing
ing prang lawan Prabu Baladewa
yèn Arjuna sagarwane
nyana lamun satuhu
anyimpêni prajurit luwih
Sang Prabu Padmanaba
wus manjing kadhatun
mangkana ingkang winarna
kang kêkuwu nèng taman Banoncinawi
satriya Dananjaya

anutugi pamanguning kang sih
kasok ing tyas sangking laminira
dènnya anahên wirage
dèrèng pinadhan kayun
kèh pakewuh ngalang-alangi
lami saya kalingan
kapalang lumintu
kalunta katula-tula
Dananjaya mèh nglalu sangking pênganti
panggihnya lan kang garwa

marma ing tyas lir kadya punagi
marang garwa dahat ngêla-êla
kadya tan kêna sumèlèh
katali ing sih lulut
kumalata amagêrsari
maniwèng kêmbang-kêmbang
panjrahing jinêm rum
pangudining gônda wida
pangrurahing rêratus jêbat kasturi
rarasing // karasikan

datan wênèh saya angrahuni
pamilutanirèng jroning tilam
pamuluting sih lulute
tan lilih malah luluh
ing pamunahirèng mêmanis
mangkana sakalihan
kang lagya sih lulut
lênggah madyaning paningrat
Sêmar Bagong Larasati lan Sulastri
tan têbih munggèng ngarsa

aglar parêkan lan para cèthi
pan andangu ramening ayuda
Larasati tur sêmbahe
tigang ari pukulun
dèrèng wontên kasor ing jurit
mêksih rame kewala
dènnya silih pupuh
enjang kawula tumingal
ingkang aprang sèlèh gêgamannya sami
gada lan alugora

pan amangun ing prang rukêt malih
rame samya rok silih prabawa
kalih samya prakosane
raka paduka prabu
ing Ngamarta lan Dwarawati
sungkawa dènnya mulat
solahing prang pupuh
para putra pra sêntana
myang wadya gung sêdaya prasamya sêdhih
nyapih datan kaduga

dènnya sampun riwut ing ajurit
Dananjaya mèsêm angandika
apa kang dadi purwane
dadine ing prang pupuh
Larasati matur wotsari
kawula amiyarsa
rawuhnya pukulun
raka paduka Madura
anèng Dwarawati arsa angluwari
nênggih punaginira

kakudanganira duk ing nguni
nênggih dhumatêng rayi paduka
satunggal ingkang kasupèn
sintên-sintên pukulun
nênggih ingkang kêlar nadhahi
ing alugoranira
myang nênggalanipun
sayêkti yèn jatukrama
inggih lawan rayi paduka jênggusti
ing wau karsanira

paduka kang pinundhut tumuli
praptanipun wontên sitibêntar
nêdya dinadar lèlère
ing alugoranipun
myang nênggala tibanirèki
adrêng ing karsanira
tan kenging rinapu
raka paduka Pamênang
ingkang malang dadya kabêranang kalih
gapyuk candhak-cinandhak

udrêg-dêdrêg wontên ing sitinggil
bangsal taratag rambat suh sirna
kambah ing aprang rukête
raka paduka prabu
ing Ngamarta lan Dwarawati
gendholi tan kuwawa
nyapih karsanipun
kinipatakên kaplêsat
ngalun-alun sagung ingkang pra dipati
Madura lan Kurawa

pan sêdaya sampun tampi wangsit
amiyarsa rame sitibêntar
wus duga ing prang dadine
ambyuk parêng anubruk
marang bala Pandhawa sami
gugup para prawira
tan antuk gon tumpuk
wor suh mungsuh lawan rowang
kathah pêjah miwah ingkang nandhang kanin
dene sagêtnya piyak

kandhih ingkang rukêt nèng sitinggil
mudhun marang alun-alun samya
wadya gung sapih yudane
punika purwanipun
Dananjaya dupi miyarsi
ngungun runtiking driya
mring kang raka Prabu
Madura ing karsanira
sangêt ewa ing budi nganyar-anyari
anut ing Kurawendra

ambêgnya kang tuhu nguni-uni
budining kang watak tan karenah
mangkya tan ana labête
nanging mêksih sinamun
rêngunira ing dalêm batin
tan kawastarèng netra
kang garwa tumungkul
merang salêbêting // driya
marang kakung miyarsa karsanirèki
ingkang raka Madura

Dananjaya waspada ing wadi
yèn kang garwa sungkawa ing driya
myarsa kang raka karsane
kang garwa gya rinangkul
sah ingaras mawanti-wanti
dhuh nimas jiwaningwang
kang sawang sitèngsu
ayya sira rasa-rasa
ing karsane kang saru rakanira ji
Sri Bupati Madura

payo nimas padha dèn lakoni
lah ing ngêndi gon ingsun suminggah
lamun wus dadya karsane
mung sira mirah ingsun
ayya kongsi sungkawèng galih
lêbura wor lan kisma
dèn atêmah bubuk
sêrambut datan suminggah
ing karsane rakanira sri bupati
sun lakoni kewala

sang kusuma sêrêt turirèki
yèn makatên ing karsa paduka
suwawi mêthukna age
yudane kakang prabu
lamun tuhu asih ing dasih
dene lamun paduka
kasambut prang pupuh
ulun bela tan sêlaya
mring paduka sayêkti sami tumuli
kawula suduk jiwa

prasêtyamba mring paduka yêkti
datan asih ing kadang sikara
yèn paduka nutugake
namung ngêsahkên lampus
botên purun lumawan jurit
kawula lilanana
dhingini pukulun
ing sêmangke suduk jiwa
Dananjaya miyarsèng tyas lir jinait
sinambut ingkang garwa

linênggahkên nèng pangkonirèki
sarya liniling-liling ingaras
dhuh mirah jiwa ngong anggèr
sampun age anglampus
paranbaya solah ngong kari
suka andhinginana
mirah dasihipun
ayya tadadi tyasira
yèn sun timbang kusuma warnanirèki
lan bote alugora

mung sak sada larasing tyas mami
nanging ingsun mirah tan anêdya
yèn ngladenana yudane
rakanira sang prabu
sakarsane mring awak mami
sagung cèthi parêkan
suka dènnya dulu
mring gustine kalihira
pasamuan siniwi ing para cèthi
dènira sih-sinisihan

wus tan ana kang dèn kalingsêmi
anggung ngaras marang ingkang garwa
liniling munggèng pangkone
Sêmar Bagong gumuyu
mring Sulastri dènira angling
sakiki ingsun duga
yèn ana wong agung
giyuh ing galih kewuhan
buwang kadang ngukup ipe nora bêcik
arsa angukup kadang

buwang ipe iya nora bêcik
pupusane têka marang garwa
iya kênthêle galihe
karo ingkang prang pupuh
iya nora nganggo pinikir
gumêr sagung pawongan
mangkana kasaru
rawuhnya Narendra Krêsna
Dananjaya lan garwa kagyat ningali
sigra dènnya tumêdhak

pan amêthuk rawuhnya raka ji
sampun tundhuk mêndhak munggèng ngarsa
nêmbah cinandhak astane
kinanthi kalihipun
binêkta mring madyèng botrawi
wus tata dènnya lênggah
Sang Parta tumungkul
lan kang garwa munggèng ngarsa
Nata Krêsna suka dènira ningali
mring kang rayi kalihnya

sarwi gumujêng dènira angling
hèh ki ipe kayaparan sira
têka pijêr dhuwêl bae
apa ta nora ngrungu
ramening prang ing // tigang ari
ngalun-alun gêmpuran
têka nora mungup
pan ing mêngko kakangira
ing Pamênang pan wus kasoran ing jurit
tinibanan nênggala

nora pasah ing jro bangêt kanin
pan mèh bae pinindho lugora
Si Gathutkaca kêbate
sangking wiyat mangêrbut
pan ginawa mring ngarsa mami
mêksih bangêt kantaka
anèng sitiluhur
kakang prabu ing Madura
ing krodhane wus tan kêna dèn sayuti
kaya-kaya wus tega

iya marang patinira yayi
kêna kamandakaning Kurawa
Patih Sangkuni basane
dènnya karya piadu
pan ing mêngko kakangirèki
Madura datan liyan
iya kang jinaluk
yayi namung praptanira
nèng ngarsane pan kinarya pasanggiri
ngluwari kakudangan

lamun sira kêlar anadhahi
ing tibane nênggala lugora
sayêkti tulus karongron
lawan garwanirèku
lamun ora kêlar nadhahi
sayêkti wurung krama
sida dadi bubuk
lah iku sira piliha
apa pasrah garwa apa anadhahi
ing nênggala lugora

Dananjaya umatur wotsari
pan kawula pukulun sumôngga
ing sakarsa paduka ngrèh
nadyan tumêkèng lampus
ing sakarsa paduka aji
sêrambut tan suminggah
dèn atêmah lêbur
gumujêng Narendra Krêsna
lah wis yayi aja nanggulang ing jurit
bêcik padha mêtua

lumakua ing sawêngi iki
marêka karongron
marang kakangira Madurane
ngêsrahêna ing pati lan urip
lan garwanirèki
ngrungkêbana suku

ayya sira age mêntas sangking
padanira karo
lamun durung lilih ing dukane
tangisana lan garwanirèki
kakangira aji
Madura yèn dulu

iya marang ing sira pribadi
mariksa karongron
miwah lamun amariksa dhewe
mring tangise ing garwanirèki
sapiraa yayi
ing dêdukanipun

sayêktine lamun tanpa dadi
larut ing tyas lorot
marang sira kabèh dêdukane
apa sira yayi dadak pangling
mring kakangira ji
wêwatakanipun

lah ta mara mangkata dèn aglis
ayya ta kadangon
langkung awrat sang dyah ing batine
nging kapêksa ajrih ing raka ji
dadya nut ing laki
nêmbah sarêng mundur

mung Sulastri lawan Larasati
papat Sêmar Bagong
kang umiring marang ing gustine
pêjah gêsang datan arsa kari
parêkan myang cèthi
sêdaya pan kantun

sapraptaning jawi tamansari
kang garwa pinôndhong
manjing pabarisan Madurane
datan ana wadya kang udani
wau kang winarni
nênggih sang aprabu

ing Madura duk lagi alinggih
madyaning pakuwon
Kya Patih Pragota sawadyane
ingkang tansah munggèng ing ngarsa ji
aglar para mantri
sandhaping têtarup

miwah sagunging para prajurit
samya amirantos
datan têbih lawan gêgamane
mulat lamun gustinira mêksih
krodhaning ajurit
muka // sumung-sumung

jajanira bang lir wora-wari
riwenya dêrodos
netra andik galak ing tingale
agung kumêjot padoning lathi
alugora mêksih
sinandhing alungguh

sri bupati angandika wêngis
Pragota sira non
sapa ngêrbut Si Bima rubuhe
nêdya sun jur alugora mami
nulyana jog sangking
gêgana mangrêbut

sarya dhupak sru ing jaja mami
sumaput mring panon
sapiraa tyas ingsun cuwane
dene dahat nambuh ing ajurit
Pragota turnya ris
sangking doh kadulu

inggih putra tuwan Pringgadani
sangking wiyat anjog
Prabu Baladewa sru dêlinge
lah iya tontonên binjing-injing
rasaning tyas mami
ing prang sok anambuh

padha mulata ing binjing-injing
lamun ana katon
nadyan luhur mega panggonane
sun tibanane nênggala mami
pêpèdhêp si anjing
têkèng antakamu

besuk esuk Pragota yèn mêksih
yayi prabu wangkot
Si Janaka sun jaluk tan awèh
sun êntêbi alugora mami
mêksa dèn kukuhi
Pragota yya tanggung

ênggon ingsun ngarêpakên jurit
tan wruh kadang anom
kudu asih marang Pandhawane
kabèh wadyabala Dwarawati
yèn kontap ing jurit
gêmpurên ing besuk

Kurawa dèn samêkta ing binjing
sun nêdya rêrêmpon
kyana patih sandika ature
dhuh pukulun amba tur udani
duk ing nguni ratri
abdinta pukulun

pun Udawa utusan anjawil
mangsit ing wêwados
yèn Kurawa tan tuhu ature
ngakên binegal wontên wanadri
mring wong Judhipati
ngrêbat mesa danu

miwah putranta ing Pringgadani
Kurawa pan goroh
sayêktosnya kang begal dhèwèke
ngêrbat maesa wontên wanadri
sang prabu ngling wêngis
buh aja kawuwus

durung lêga tyas ingsun ta iki
suka matia wor
lan Pandhawa ing sawêngi kiye
yèn ajaa sun eman ningali
marang wadya mami
prang wêngi yèn wor suh

sayêktine yèn sawêngi iki
sun jur jro kêdhaton
nora ketung mring kadang rusake
Patih Pragota tumungkul ajrih
myat dukaning gusti
tingalnya kumukus

dèrèng dugi ngandika sang aji
kagyat kang dumrojog
Dananjaya kalawan garwane
lajêng sumungkêm nèng pada kalih
kagyat ingkang sami
munggèng ngarsanipun

Pragota lan Prabawa ningali
malompong andongong
mulat mring sang karongron tingkahe
dene mêntas samya dèn rasani
ingajap sayêkti
marang gustinipun

mangkya têmah amara pribadi
sarta sakarongron
ragi maras Pragota batine
bokmênawa gustinira mêksih
mring Radyan Pêrmadi
nênggih dukanipun

ya ta wa- // u kang nungkêmi kalih
waspanya drês miyos
sang kusuma wor tangis ature
adhuh kaka ji sri narapati
pêjahana mami
yèn paduka sampun

bosên miyat marang kadang èstri
gung dadi lêlakon
dahat papa druhaka lawase
urip datan samining dumadi
andina gung dadi
dêdalaning dudu

lare praptèng diwasa tan mari
lêng tumêkèng layon
pangêluke nguni sabên mêlèk
mêksih cilik gung dèn ulak-ulik
suthik dèn thik-ithik
mathok gung thinuthuk

durung panggih gung dèn ungkah-ungkih
datan kêna bakoh
yèn ajaa kukuh pan wus kongkèh
praptaning don wus kêlakon panggih
têmahan amanggih
bêbaya binubuh

ubayane dahat bêbayani
pakewuhe wuwoh
sapa bisa nglakoni karsane
lêhêng cupêt pêpêtên tumuli
raganingsun iki
ayya wèt tumuwuh

sang aprabu tyasnya lir jinait
myarsa tur sang sinom
sirna kadya sinapon dukane
duk kalane maksih papa nguni
Rahadyan Pêrmadi
kathah dananipun

lawan aturnya ki patih
Pragota ingkang ginagas
Kurawa pantês cidrane
nora tuhu aturira
rumôngsa kang sarira
kaganasên krodhanipun
mring ari Nata Pandhawa

nora nganggo dèn saringi
wêwadulirèng Kurawa
pantês dora lan tuhune
nanging mêgsihnetranira
sinamun tan katara
yèn wus lilih krodhanipun
kadya mêksih dukanira

kasirung sêrêng dènnya ngling
garap sarwi gigit waja
iki katêkan tyas ingong
dene wus sun ajap-ajap
Janaka praptanira
nora susah raganingsun
angrurah sajroning pura

amrih luwaring punagi
lugora tibaning sira
munyuk-munyuk prapta dhewe
Pragota kene cêdhakna
yèku lugoraningwang
iki sun dadèkne bubuk
aja wèt andêlêng netra

sang kusuma miyarsanjrit
gapyuk angrangkul ing priya
sinungkêman pungkurane
sarya sru dènnya karuna
dawêg kakang dèn inggal
jurên parêng lawan ingsun
yya kongsi sêlaya dina

dene ta kêpati-pati
kakang prabu duka dika
wong iki apa dosane
arsa dèn jur alugora
dene pamundhut dika
sêdaya tinêkan sampun
tan wontên kirang satunggal

punapa dukane naming
dumèh panggih lan kawula
dèn patènana bênêre
inggih kawula kewala
ingkang adamêl dosa
dene kula dadak purun
nglakoni karsa paduka

miwah kudangane nguni
jêng rama ibu kang swarga
pinacang sangkaning lare
kongsi prapta ing diwasa
dhèwèke sok amêksa
dèn lakoni dadi luput
lah dawêg ge patènana

kula andhêmi pribadi
jurên ing alugoranta
sampun ba- // bêkta ing akèh
puniki tan tumut dosa
kakang prabu mring dika
jurên dèn atêmah bubuk
inggih kawula kewala

Larasati lan Sulastri
nèng ngarsa tumut karuna
Sêmar Bagong anggêlolo
Pragota lawan Prabawa
samya tumut karuna
kadya sinêndhal tyasipun
Sang Aprabu Baladewa

miyarsa sambating ari
kalihe sinambut sigra
linênggahkên nèng pangkone
Arjuna nèng pupu kanan
Sumbadra pupu kiwa
ingarasan kalihipun
saryaris dènnya ngandika

dadi sira dhêmên yayi
iya marang Si Janaka
dene kêpati tan awèh
ingsun jur lan alugora
matura kang bêlaka
sang rêtna matur pukulun
botên rêmên nanging trêsna

sang prabu gumujêng bêlik
sarya sru dènnya ngandika
hèh Janaka sira priye
apa asih mring riningwang
Arjuna matur nêmbah
pan inggih têmên pukulun
inggih asih inggih trêsna

latah-latah sri bupati
lah ta Pragota Prabawa
sawangên gustimu kiye
apa pantês apa ora
gustimu karo pisan
lungguh anèng pangkon ingsun
Pragota matur anêmbah

sarwi gumuyu turnèki
gusti langkung pantêsira
rayi paduka kalihe
linênggahakên ing pangkyan
lir lintang wor ing wulan
tuhu kalihnya piturun
sangking endra ariloka

Larasati myang Sulastri
tumungkul gumujêng samya
mulat marang ing gustine
SêmarBagong cikrak-cikrak
dene sèwu tan nyana
dukanira sang aprabu
yèn mangkono dadinira

suka ngandika sang aji
Pragota ingsun tan nyana
mring gustimu duk larene
rupane kaya wong desa
irêng wagu tênaga
pan ora bisa cêlathu
nangis bae nora bisa

praptèng diwasane maksih
antêng tan pati wêcana
ing mêngko kaya cêthèthèt
gone nênutuh maringwang
baya sangking sihira
mring lakine ariningsun
arsa sun jur alugora

sambate kaya gulamit
lah ta wis yayi muliha
matura mring yayi karo
yèn wus lilih krodhaningwang
yèn suwe nora prapta
sayèktine yayi prabu
bangêt gone ngarsa-arsa

gawe sumêlanging galih
sun nusul injang kewala
sang rêtna alon ature
kawula sangêt lênggana
yèn tan sarêng paduka
suka gumujêng sang prabu
bocah iki mêksih maras

ya payo barêng lan mami
hèh Pragota budhalêna
kancanmu sawêngi kiye
ngumpula bala Pandhawa
aja sira wêwarta
marang wong Ngastina iku
dimène kagèt kewala

patih sandika turnèki
sang prabu sigra tumêdhak
kang rayi kalih pinôndhong
datan sinungan lumampah
suka kang samya mulat
Ki Patih Pragota sampun
budhalakên barisira

ngumpul ngetan dadya siji
sagunging bala Kurawa
dupi amiyarsa gègèr
gugup samya kuthetheran
budhal tunjang-tinunjang
lumayu arêbut dhucung
nanging lêstari kewala //

tan ana ingkang dahwèni
mangkana Sri Padmanaba
lan kang rayi Ngamartane
mêthuk têpining têratag
lan sagung para putra
Prabu Baladewa dulu
sigra kang anèng êmbanan

sinèlèhakên aririh
kinanthi astane samya
suka kang tumingal kabèh
Sang Aprabu Padmanaba
lan Prabu Yudhisthira
samya mèsêm tundhukipun
ngrarêpa ngaturi samya

lajêng tumamèng jro puri
sigra sarêng lampahira
manjing sajroning kêdhaton
pramèswari mêthuk samya
mring kang raka Madura
katrinira ngraup suku
langkung sami sukanira

rinêngga sukaning galih
Sang Aprabu Baladewa
mring kang rayi sêdayane
kêramèn sajroning pura
siyang dalu drawina
ingkang raka datan sinung
sare nèng pakuwonira

saingga kadya punagi
kang para ri sêdayanya
miwah ing jawi gumuroh
sagung ingkang pra dipatya
ngladosi sakarsanya
sêdaya asungsung guyu
mring kang raka ing Madura

Ngamarta ing Dwarawati
myang punggawa ing Pamênang
para mantri prajurite
suka samya nutug suka
anèng ing pagêlaran
Ki Patih Udawa bikut
sakancane pra dipatya

dènnya sami angladosi
ing tamu amrih sukanya
lumintu pasunggatane
kunêng wau kang winarna
mantri tampingan prapta
sangking lor myang saking kidul
samya ngaturi uninga

yèn wontên dêdamêl prapti
kang sangking kidul barisnya
yaksendra Garbarucine
nama Prabu Sindhunggarba
gung luhur lir prabata
tanpa wilis wadyanipun
baris sakiduling kitha

ingkang baris lèr nêgari
narpati ing Ngambarmuka
kadya samudra balane
Sang Aprabu Kaladênta
gagah prakosa ing prang
wus katur marang sang prabu
ature mantri tampingan

Sang Aprabu Harimurti
tur uninga mring kang raka
Sri Bupati Madurane
animbali para putra
myang sagung pra sêntana
pra dipati sêdaya wus
manjing jro pura andurma

Prabu Padmanaba Prabu Baladewa
myang Yudhisthira Aji
Arya Wêrkudara
munggèng wurining raka
Nangkula Sadewa ngarsi
Sêtyaki Sômba
miwah Sang Bimasiwi

Pragota lan Prabawa miwah Udawa
sampun munggèng ngarsa ji
myang Andakawana
pêpatih ing Ngamarta
pêpatih ing Jodhipati
Baratkatiga
aglar munggèng ngarsa ji

Madukara Sucitra lan Prabakesa
sêntana Pringgadani
Prabu Baladewa
asru dènnya ngandika
yayi Prabu Harimurti
paran karsanta
warna ro mungsuh iki

ingkang kidul ditya kang êlor manungsa
Sang Prabu Harimurti
alon aturira
sumôngga ing paduka
Sri Baladewa sru angling
hèh Wêrkudara
sira ingsun bubuhi

mungsuh ditya iya lan Si Gathutkaca
mungsuh ingkang lor mami
lan Si Wrêsniwira
yayi prabu kalihnya
dèn eca anèng jro puri
lan pêngantènnya
aja milu ajurit

ingsun dhewe lan Wêrkudara kang mapag
kaya-kaya nguwisi
Nangkula Sêdewa
Sômba padha kariya
tunggua mring yayi aji
anèng jro pura
Wêrkudara // sru angling

yèn mangkono payo aja kêlayatan
budhal sadina iki
Prabu Baladewa
akèn nêmbang têngara
Pragota Prabawa aglis
myang Wrêsniwira
lan sagung pra dipati

mijil jawi prasamya anata bala
miwah Sang Bimasiwi
wus samya samêkta
Sang Prabu Baladewa
lan Wêrkudara gya mijil
sangking jro pura
obah sagunging baris

sarêng nêmbang têngara sigra budhalnya
wong agung Jodhipati
lawan Gathutkaca
mangidul sabalanya
gumêrgut lampahing baris
Sri Baladewa
lawan Arya Sêtyaki

budhal ngalor lan sawadyabalanira
wau ta kang winarni
Radyan Wêrkudara
mangidul sawadyanya
lan kang putra Pringgadani
lampahnya prapta
baris ing Garbaruci

gunging wadya saingga samudra bêna
bêlabar tanpa têpi
Arya Wêrkudara
sru ngandika mring putra
hèh Gathutkaca dèn aglis
sabalanira
ing prang nacaka dhingin

padha buta sun tontone yudanira
akèh mungsuhirèki
lawan balanira
tikêl sapuluh ana
dèn prayitna ing ajurit
mêngko yèn sayah
kulup ingsun tulungi

Gathutkaca tur sêmbah sigra umangsah
sawadyanya tan kari
nunjang ing ayuda
gustine munggèng ngarsa
tadhah ditya Garbaruci
kuwêl ing aprang
rame rok silih-ungkih

sami ditya caruk cakra lan candrasa
nênggala palu piling
musala trisula
limpung lori lugora
dhêndha gandhi gada bindi
têpung ubêkan
wil bala Pringgadani

kalih èwu nanging ditya papilihan
gêgalan wus ingulig
marang gustinira
samya têguh wêntala
tandhing jitus datan bali
rampak angidak
mungsuh ambyuk ngêbyuki

Gathutkaca pamuknya tinut ing bala
gumulung gêgilani
rong èwu gêgalan
tan kêna tinanggulang
kadya ladhu banjir wukir
angrok rumujak
jujur banjuring jurit

lir bêngawan anjog sungapan samudra
kras bantêr ingkang warih
nusup ing ayuda
wil Garbaruci pindha
samudra rob angêrobi
rinêbut ing prang
nangkêbi kanan kering

Wêrkudara mulat yudane kang putra
langkung sukaning galih
mung rong èwu ditya
mungsuhe lir samudra
kinêmbulan ing ajurit
datan rinasa
ngamuk nêngah mangungkih

ingkang panggah-panggah kabarubuh rêbah
bêlasah bosah-basih
mungsuh kang kaarsa
pirang atus suh sirna
tan rinasa wuri maksih
timbun matambah
ing prang ngambul-ngêmbuli

Wêrkudara langkung guguk gujêngira
têkên gadanirèki
lan sawadyanira
sêdaya têkên gada
dhêdhêg dèrèng dèn lilani
têtulung ing prang
wusnya dangu sru angling

hèh ta payo iki wus sêdhênge bocah
têtulung ing ajurit
ika gustinira
sawadyane mèh sayah
wus akèh dènnya matèni
kaya yèn ora
katawur ing ajurit

ditya Pringgadani rong èwu katara
busana sarwa rukmi
sêdaya pinadha
saparane katara
sandika sèwu nulya glis
parêng umangsah
nunjang ing prang mangungkih

Wêrkudara mangambul panggadanira
sawadyanira sami
kadya mong sayuta
krura ga- // lak mrih môngsa
kang kaarsa tumpês tapis
dening Sang Sena
sabala golong pipit

tanpa rungyan panggroning ditya kabranan
bruk tibane kang bindi
gapyuking lugora
lir giri gara-gara
gorangrèh kagiri-giri
goraning swara
gumuruh gêgirisi

tan wus lamun winuwus ramening aprang
malah mèh praptèng wêngi
Prabu Sindhunggarba
wus pêjah ing ayuda
ingkang amarwasèng bindi
Sang Arya Sena
luluh bangke wor siti

miwah Patih Amônggarba wus palastra
pêdhot gulu pinuntir
mring Sang Bimaputra
pra diyu têtumpêsan
kang kantun giris ningali
mawur sar-saran
lumayu rêbut urip

tuhu lamun winongwong dening jawata
Wêrkudara ing jurit
miwah ingkang putra
Rahadyan Gathutkaca
rinêbut prang pirang kêthi
padha sêdina
mungsuhe tumpês tapis

wadya Pringgadani lawan ing Pamênang
siji tan ana mati
mung kathah kabranan
nanging tan ana prana
kang tatu sêdaya mêksih
kuwawi bêkta
gêgamaning ajurit

mundur sangking pabaratan saha bala
wong agung Judhipati
lawan ingkang putra
lumirig manjing kitha
sarêng lan praptanirèki
bala Madura
kang sangking lor nagari

Prabu Baladewa lawan Wrêsniwira
sampun unggul kang jurit
mungsuhe tumpêsan
Sang Prabu Kaladênta
pagas janggane ngêmasi
dening nênggala-
nira Sri Madura Ji

Kaladaru pêjah dening Wrêsniwira
luluh katiban bindi
balane tumpêsan
mangkana jroning pura
Sri Padmanaba lan ari
Sri Darmaputra
mêthuk pasowan manis

sêkalihan mêthuk pôncaniti
mring kang raka tundhuk ingaturan
laju marang jro purane
Wêrkudara tan kantun
Gathutkaca lawan Sêtyaki
wadya gung mêsanggrahan
wau ta kêdhatun
narpadayita Ngamarta
miwah katri pramèswari Dwarawati
Sang Parta lan kang garwa

mêthuk munggèng palataran sami
ingkang raka Prabu Baladewa
samya ngraup ing padane
cinandhak kalihipun
astanira samya kinanthi
wus tata dènnya lênggah
munggèng pandhapa gung
Prabu Baladewa lawan
Wrêkudara nutur sasolahing jurit
dènnya marwasèng mêngsah

langkung suka kang sami miyarsi
lajêng samya drawina jro pura
ing siyang dalu kêramèn
narpa ri kalihipun
ing Ngamarta lan Dwarawati
sagarwa putranira
tansah siyang dalu
dènnya mrih sukaning raka
ing Madura rinêngga arjaning galih
sinungsung sasukanya

wus mangkana praptèng ngantara ri
catur dina dènnya mrih kasukan
Sang Prabu Darmaputrane
pamit angundhuh mantu
ingkang putra ing Pringgadani
Nangkula lan Sêdewa
kang kinèn rumuhun
lan sawadyabalanira
wus samêkta budhal sangking Dwarawati
antara tigang dina

wuri budhal Sang Yudhisthira Ji
lawan ingkang raka ing Madura
Sri Padmanaba wus dene
saputra-garwanipun
saha bala abayangkari
maring sang pinêngantyan
wau kang winuwus
kang dhingini antukira
Gathutkaca Nangkula Sê- // dewa prapti
nêgari ing Ngamarta

gya sumêkta sarêngganing kardi
ing jro pura miwah pênangkilan
wus sampurna sadayane
pasowan ngalun-alun
pan sêdaya wus dèn tarubi
antara catur dina
nênggih rawuhipun
pêngantèn sajroning kitha
tan pae lan kala anèng Dwarawati
ing lampah srining bala

para garwa ingkang ngrumiyini
manjing pura mring sang pinêngantyan
nulya sang prabu katrine
lajêng manjing kadhatun
para putra sêdaya sami
kang tumut manjing pura
dene kang wadya gung
tata samya mêsanggrahan
pra dipati aglar anèng pôncaniti
mangkana jroning pura

pan cinêndhak ramene kang kardi
dènira mrih suka-parisuka
Sang Prabu Darmaputrane
sakadang garwanipun
marang raka sang prabu kalih
pangrêngganing sakarsa
karsanya tinutug
anèng jro pura Ngamarta
tan pae lan kala anèng Dwarawati
suka anutug suka

miwah sagung ingkang pra dipati
Dwarawati Madura Ngamarta
sawadyabalane kabèh
kasukan siyang dalu
ciptaning tyas wus dadi siji
tan ana sinantaha
tri nêgara kumpul
wus praptèng antara dina
ing sapta ri sang prabu ing Dwarawati
lan raka Sri Madura

pamit kundur sagarwanirèki
sampun budhal sangking ing Ngamarta
lawan sawadyabalane
Sang Yudhisthira Prabu
lawan sagung kang para ari
wangsul nèng jawi kitha
ing pangatêripun
antara samadya côndra
Dananjaya lan kang garwa nuwun pamit
kundur mring Madukara

miwah wong agung ing Jodhipati
tuwin Radèn Arya Gathutkaca
linilan parêng budhale
sawadyabalanipun
Radyan Gathutkaca umiring
marang ing Madukara
namung kalih dalu
kèndêle nèng Madukara
nulya budhal kundur marang Pringgadani
mangkana Risang Parta

kang wus kundur mring dalêmirèki
tulus dènnya sami sih-sinihan
kang garwa lajêng wawrate
abdi kêkalih sampun
inginggahkên garwa paminggir
Kèn Larasati lawan
Kèn Sulastrinipun
runtut dènnya sih-sinihan
miwah sungkêmira mring gustinirèki
samya nrus ing wardaya

kunêng Madukara kang winarni
sakabure Kurawa Ngastina
sangking ing Dwarawatine
sayah sipêng wana gung
Burisrawa kesah ing wêngi
merang lamun mantuka
marang prajanipun
Ngastina miwah Mandraka
nêmah nglampus suka matiyèng wanadri
Rahadyan Burisrawa

mêksih tan wus raosing kang galih
marang kusuma Wara Sumbadra
dènira nahên wirage
Kurawa injingipun
samya kagyat dènnya ningali
Burisrawa tan ana
musna nèng wana gung
anêlasah wanawasa
nulya prapta bêbantu sangking nêgari
Kurawa tigang dasa

sampun panggih lan Patih Sangkuni
lamun dinuta bantu turira
mring Dwarawati lampahe
Sangkuni gênti tutur
ing sasolah-tingkahirèki
Kurawa tigang dasa
langkung dènnya ngungun
lajêng tumut angupaya
Burisrawa wus tita nora kêpanggih
lajêng mantuk sêdaya

sa // mpun prapta ing Ngastina nagri
lajêng sami ngandikan mring pura
Arya Sangkuni ature
ginalur purwanipun
amiwiti malah mêkasi
tiwasing lampahira
mring Madura laju
mring Dwarawati dadya prang
kuwanguran ing tingkah dènira kardi
dora tur kamandaka

têmah balik ngumpul dadi siji
Prabu Baladewa mring Pandhawa
nèng nagri Dwarawatine
marma Kurawa gugup
lolos budhal sarêng sawêngi
pothar-pathir nèng marga
sipêng nèng wana gung
sayah prasamya anendra
tan uninga pun Burisrawa ing wêngi
kesah tan mawi rowang

injingipun kawula sak-asik
madyèng wana mêksa tan kêpanggya
têlas ki patih ature
Sang Druyudana Prabu
amiyarsa aturing patih
myang pramèswarinira
sungkawa kêlangkung
orêm sapraja Ngastina
dene prabu lawan garwa pramèswari
dahat sukawèng driya

kunêng Ngastina gênti winarni
nênggih wontên gêmpalan carita
kadya yèn sarêng lampahe
nanging gênti cinatur
nênggih wontên ratu linuwih
nagrinya tanah sabrang
gung kêratonipun
kêkutha Paranggubarja
kasub ing rat bisikanira nêrpati
Prabu Jungkungmardeya

môndraguna ing prang sura sêkti
têksih taruna pêkik warnanya
sêmbada kaprawirane
bacingah balanipun
kang rong duman manungsa yêkti
ingkang saduman ditya
punggawanira gung
sami prawira ngayuda
kang tinêtêpakên kinarya pêpatih
ratunira kang kuna

Prabu Jayasukendra linuwih
kasoring prang mring Jungkungmardeya
angabên gunakasêktèn
nungkul sabalanipun
tinêtêpkên dadya pêpatih
Prabu Jungkung Mardeya
apan trahing wiku
sabrang sang bramana tapa
marma guna sêktine anglêluwihi
Prabu Jungkungmardeya

pinardyèng tapa sangkaning alit
diwasane lêlana andon prang
bêdhah praja amung dhewe
Paranggubarja gêmpur
sabalane lajêng angabdi
Prabu Jayasukendra
sapunggawanipun
sêdaya sinalin nama
ratunipun sinalinan namanèki
Patih Jayasundarga

saya wuwuh gunaning ajurit
Rêkyana Patih Jayasundarga
mèh sami lawan gustine
ing aprang têguh timbul
bisa ngambah ing awiyati
sêmbada dhapurira
birawa abagus
agagah dêdêg parosa
kang kinarya sosoranira kya patih
sami sêntananira

bupati jro sêkawan pinilih
Supanajaya Jayasumana
Jayaprayaka katrine
lan Jayatakanipun
bupati jro ingkang pinilih
sêkawan kang kinarya
punggawa gagêdhug
Jayasêngara lan Jaya-
sukôntha lan Jayasuwela lan malih
Arya Jayasudarma

dene têlukan bala rasêksi
ratunira kinarya pangarsa
Kalapramuka namane
ingkang sumosor catur
wil Prakêmpa ingkang sawiji
kêlawan wil Pradêgsa
kaping tiganipun
anama ditya Pragôngsa
sêkawannya ditya Prakênca prajurit
kapat prakosèng yuda

sabên-sabên bupati sawiji
manungsa ditya nyèwu balanya
namung kyana patih dhe- // we
ingkang bala rong èwu
lan prajuritirèng nêrpati
mantri jro kang kapêrak
marang sang aprabu
sèwu samya pêpilihan
kang sumêdhêng ing karya wayahirèki
ingkang dhapur sêmbada

duk sêmana cinatur Sang Aji
Jungkungmardeya dalu supêna
kang katingal jroning sare
sang prabu krama antuk
Rêtna Dèwi Wara Srikandhi
putri adi Cêmpala
warnanya pinunjul
cahyanya nuksmèng sêsôngka
galak ulat liringe saingga thathit
gandhang raga kêrana

pan kêlangkung kacaryaning galih
duk lagyarsa pinurwèng asmara
kagyat wungu dènnya sare
sang prabu langkung ngungun
supênanya ingkang kaèksi
tan antuk dhahar nendra
anggung kapirangu
ngênglêng ing supênanira
dhasaripun nata dèrèng darbe sori
mung jamahan kewala

sang prabu gya mijil marang jawi
animbali ing pêpatihira
tan dangu praptèng ngarsane
ngandika sang aprabu
hèh ta bapa sira miyarsi
aran nagri Cêmpala
bisikaning prabu
iya sang Prabu Drupada
duwe putri pinunjul yangyanging bumi
pucunge lir Supraba

Patih Jayasundarga nêmbah umatur
kawula miyarsa
pukulun ing tanah Jawi
wontên nagri anama Cêmpalarêja

inggih Prabu Drupada narendranipun
darbe lan botênnya
Drupada putri linuwih
nuwun duka pun bapa dèrèng miyarsa

dhuh na anggèr punapa karsa pukulun
dangu ing Cêmpala
gumujêng sri narapati
sêjatine bapa pan ingsun supêna

maubêngi katon katêkan wak ingsun
wanudya yu endah
cahyane anuksmèng sasi
anginggahi bapa marang tilam ingwang

dhasar nêdya mawongan mring jênêng ingsun
samêngko anaa
wonge ingsun nora pangling
pawakane sêdhêng dêdêge pidêgsa

sarwa lurus ramping têkan badanipun
rada galak ulat
liringe kêsit lir thathit
kaduk raga karana salêlewanya

gonas-ganès nènès salewanya patut
madyanya sapêkak
winanting pamulu wingit
lathi rêngat sêdhêp manis yèn wêcana

myang cahyane sumunar ngartika mancur
sajroning supênan
ingsun kacaryan tan sipi
duk lagyarsa ingsun purwa ing asmara

durung kongsi ingsun kagyat sêlak wungu
rasaning tyas ingwang
bapa prapta mêngko mêksih
warnanira cumanthèl nèng netraningwang

pan gumantug anèng tuntunging jêjantung
yèn tan kalakona
mondhong mring Wara Srikandhi
nora wurung ingsun wayang awuyungan

mati ngarang karungrungan kadêlurung
ngênglêng kalênglêngan
ngênglêng binglêng tanpa guling
bapa nuli parentaha pra dipatya

dèn samêkta sakapraboning prang pupuh
bapa karsaningwang
ingsun nindaki pribadi
panglamar ngong marang putri ing Cêmpala

Patih Jayasundarga nêmbah umatur
anggèr yèn kenginga
sampun nindaki pribadi
namung nglamar putrine natèng Cêmpala

ing karaton agêng paduka pukulun
lawan ing Cêmpala
nglamar nindaki pribadi
langkung nistha ngasorkê- // n sariranira

dene lampah anggèr sêdhêng-sêdhêngipun
kawula kewala
gusti anuwun tinuding
anglamar kang sarta bêkta srat paduka

mring Cêmpala kados yèn lajêng pukulun
nampèni kewala
môngsa sagêda anampik
yèn nampika ngupados mantu punapa

pan paduka gusti narendra pinunjul
ing prang tanpa lawan
môndraguna sura sêkti
bôndha-bandhu sugih bala rajabrana

dhasar pêkik mêksih taruna pinunjul
prasasat jêjaka
anggèr dèrèng darbe sori
dene lamun mêksa nampik mring paduka

pan kawula kewala kadugi gêmpur
Nagari Cempala
putrine Dèwi Srikandhi
kaatura boyongan mring padukendra

sri narendra gumujêng ngandika arum
iya bênêr bapa
yèn nampika marang mami
Sri Cêmpala golèn mantu kaya ngapa

suwadine bapa wêruha sirèku
marang karsaningwang
marma nindaki pribadi
ayya tanggung praptèng ngong nèng tanah Jawa

ngiras banjur lêlana andon prang pupuh
nêlukakên marang
para ratu tanah Jawi
sapa ingkang duwe putri yu utama

ingsun pundhut dadia parêkaningsun
kusumèng Cêmpala
kang dadi garwèng ngong padmi
putri kabèh dadi paminggir kewala

lan ratune banjur ngabdia maringsun
lah ta iku bapa
suwadine karsa mami
sapa ratu saisining tanah Jawa

kabèh padha nêmbaha mring sukuningsun
lah ta wis mêtua
samêkta kêprabon jurit
ingsun nuli anyabrang mring tanah Jawa

kyana patih sandika tur nêmbah mundur
sapraptaning jaba
parintah mring pra dipati
asanengga sakapraboning ayuda

myang baita kang badhe amot wadya gung
wus samya samêkta
atusan palwa pasisir
sagung ingkang pra dipati sêdayanya

ing sadina-dina swaranya gumuruh
kang samya siyaga
sakapraboning ajurit
bala ditya miwah kang bala manungsa

pan sadaya sampun kamot ing pêrau
sagêgamanira
nulya têdhak sri bupati
nitih rata ginarêbêg pra dipatya

sapraptaning pasisir minggah pêrau
sakwahananira
miwah kapraboning jurit
sigra mancal sangking ing Paranggubarja

tan winarna laminira anèng laut
cinêndhak wus prapta
muara ing tanah Jawi
labuh jangkar mêntas Sri Jungkungmardeya

minggah marang dharatan sawadyanipun
sampun antuk warta
yèn wontên Cêmpala Nagri
Sri Drupada darbe putri yu utama

wus diwasa dèrèng wontên kramanipun
warnanya lir wulan
pêparab Dèwi Srikandhi
langkung suka Sang Prabu Jungkungmardeya

lajêng sami karya pêsanggrahanipun
nêgarèng Cêmpala
lan ingkang dèn pakuwoni
kira-kira antuk lampahan sadina

pan ambanjêng pinggir pasisir lir mêndhung
sangking gunging bala
pakuwone pra dipati
gèn gustine pinindha pura wangunan

pan ing ngarsa sinungan têtarub agung
gèn pasebanira
ngarsa alun-alun radin
Prabu Jungkungmardeya wus karya surat

lawan akèn anggambar sa- // riranipun
bêkta sangking sabrang
wadyane kang tukang sungging
wus kacithak warnanya sri naranata

nèng lêpeyan tan mawi siwah sêrambut
miwah pasêmonnya
wus ngêblêgi sri bupati
wusnya dadya sinungkên marang ki patya

lawan sêrat panglamarira sang prabu
iku surat ingwang
sira aturêna dhingin
marang bakal maratuwa Sri Drupada

yèn wus putus pamaose layang ingsun
nuli gambar ingwang
aturêna dipun aglis
supayane rama prabu ing Cêmpala

ayya mamang ing galih mring warnaningsun
môngsa ta wurunga
gambar ingsun iku patih
pinaringkên mring putrane sang lir rêtna

sayêktine sang kusuma lamun dulu
marang gambar ingwang
mêksih taruna tur pêkik
kaya-kaya tyase banjur lara brôngta

