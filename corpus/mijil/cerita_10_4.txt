dyan sinambat lungeyaning rabi
saha wacanalon
dhuh mas mirah aywa maras anggèr
dèn pracaya marang ing dewasih
tan kêna gumingsir
yèn wus jangjinipun

nagaraja kanggêk miyarsangling-
ira sang akatong
sakamantyan pangunguning tyase
dadi apa agahana mami
ngong watara mati
sidaa sun saut

kailangan kadang wuwuh manggih
dêdukaning manon
utang pati kênèng dosa gêdhe
samargane wong akarya bêcik
pasthi manggih bêcik
dhuh-dhuh yayi prabu

Nagagini acidra ing mami
saujare linyok
gawe-gawe mamrih ing dudune
yèn sidaa yayi aji mati
yakti Nagagini
sun pidosa lampus

taksakendra wus umijil saking
pakasutan katong
warna mulih kadya ing unine
swara ngakak gumêr ing jro puri
wong dalêm samyajrih
myarsa swaranipun

ciptanira tan adarbe urip
sagung wong kadhaton
nguwuh-uwuh Nagapratalane
mring kang rayi sang sri narapati
prênahira munggwing
kêbon alas pungkur

santinira ri sang taksakaji
mijila riningong
maring jaba ing sapangu bae
sri narendra krêdyat miyarsangling-
ira nagapati
wanti-wanti nguwuh

arsa mijil garwa ambondhèti
ri sang prawiranom
èsmu tangis sang dyah lon ature
dhuh dewaji arsa dhatêng pundi
ngandika sang aji
yayi arsa mêtu

kakang Nagapratala nèng jawi
anguwuh maringong
sang lir ratih aris ing ature
sampun age paduka manggihi
maras ingkang ati
manawi dèn saut

môngsa nganggea pariksa niti
pae silih uwong
darbe nalar akèh pariksane
sri nata ngling ywa mangkono yayi
sang bujônggapati
kadang ingsun sêpuh

saking onêngira mring wak mami
saban-saban rawoh
sing kahyangan ing kono jujuge
nadyan ingsun amanggiha pati
tan arsa gumingsir
pracayèng dewagung

wruhanira si kakang lwih sakti
tan kewran ing kewoh
agal-alit manjing ajur-ajèr
singidana jro prasada wêsi
pasthi sun kapanggih
si kakang yèn bêndu

dyah ambondhèt kêkuncaning laki
waspa drês umiyos
Sang Pratala asru pamuwuse
yayi prabu mijila dèn aglis
kadangira prapti
ya ta sang aprabu

sigra mêngkang lungeyaning rabi
umentar tan alon
praptèng jawi panggih lan mitrane
dyan pinangku wau sri bupati
sêdhêngnya padhasih
sarpendra amuwus

dadi apa agahana mami
mring sira riningong
Nagagini byakta ing durtane
ingsun ora bangkit malês ing sih-
ira angulapi
ing kalilip ingsun

Raja Anglingdarma anauri
wacana rum alon
dipun agêng kakang aksamane
arinira dira nguniyani
karsanta nuruti
sumuking tyas bêndu

Sang Naga ngling aja sira pikir
gêng tarimaningong
maring sira ingsun tan adarbe
kadang manèh ing donya pra tuwin
ing dêlahan yakti
mung sira riningsun

datan wingwing sinêmbah ing dasih
lisyta ing citranom
sakti môndraguna wruh ing angèl
satyèng ujar lêgawa ing pati
mring mitranira sih
nora bisa ingsun

malês marang sihira yayyaji
ana kamayan ngong
Aji Suleman agung sawabe
wrin basaning kang sarwa kumêlip
baya wus pinasthi
karsaning dewagung

lamun sira ingkang andarbèni
yayi ajiningong
datan kêna rinungwèng janma lèn
payo mentar maring don kang sêpi
tumamèng wanadri
lawan wêkas ingsun

aywa kita amuruk ing rabi
poma wêkas ingong
miwah putra kawulawargane
lamun sira amulanga yayi
pasthi ngong ngêmasi
tan yogya pinangguh

amituhu sang Anglingdarmaji
wacana ngalapsor
kalingga ing murda pasihane
lèn kacancangsapucuking wèni
dadyaa paripih
sihing kang dhumawuh

Nagaraja awacana malih
dene ariningong
lamun uwis têrang ing karsane
nêdha marang alas kang asêpi
ngong lilani yayi
nitih gigir ingsun

lênggana sang Anglingdarma aji
dyan sinambut alon
tinitihkên munggwing wugyatane
taksakendra saksana umijil
saking dalêm puri
lampah lir andaru

mung sapangu prapta ing wanadri
sang naga nabdalon
yayi prabu tumuruna age
mêne uwus prapta ing wanadri
lor kidul atêbih
tan ana kang wêruh

wus prayoga ing kene asêpi
tumêdhak sang katong
saking gigir lênggah ing ngarsane
ri sang Nagapratala nabdaris
iki aji mami
Sulêman linuhung

dèn aparêk donira alinggih
mêrêma riningong
nata datan wiyang ing karsane
samya mêrêm Nagapratala ngling
waspa adrês mijil
kasmaran sang prabu

anulya winêjang aris
sira raja Anglingdarma
lah iki yayi êmèle
ing aji tan pati dawa
sang nata binisikan
tantara sampun anyakup
kêrtartèng kamayan dibya

wanèh surasaning galih
Maharaja Anglingdarma
beda lan saban-sabane
sawabe Aji Suleman
têrus ingkang pamyarsa
Nagapratala amuwus
yayi aji sun atanya

apa uwis labda mangkin
pracihna yèn sira bisa
ing driya sanès raose
kang tinanya aturira
kakang barkat paduka
kawula labda satuhu
sanès sotaning wardaya

kalawan ing nguni-uni
têrus pamyarsa kawula
Sang Nagapratala linge
sukur yèn sampun kabuka
nèng guwa garbanira
payo yayyaji sumusuk
sowang-sowangan mring pura

ingkang kaciptèng narpati
muhung kusumèng aldaka
marma sinêru lampahe
panguna andikanira
yèn ingsun tan praptaa
saariki ing kadhatun
ingsun watara ing nala

garwaningsun ingkang kari
jroning pura tuwêk raga
anyêngguh kalamun ingong
pinadhêm ing kakang Naga-
pratala anèng wana
sun têtêdha ing dewagung
aywa kongsi suduk jiwa

anaa kang mituturi
rabiningsun Dèwi Sêtya
byatitanên sang akatong
kang kondur mring dhatulaya
gantya ingkang winarna
garwanira sang aprabu
kusumadi ing aldaka

lagya pinarak sang dèwi
inya mandhala nèng ngarsa
para garwa pêpak kabèh
myang sagung wong dalêm pura
para babu lan inya
andhèr ngarsane sang ayu
Dèwi Sêtya angandika

biyang kaya paran iki
gustinta nora na prapta
kang manah sru sungkawane
yèn tan rawuh sri narendra
biyang sadina mangkya
sawastu kêna ing apus
winawèng Nagapratala

pinatèn anèng wanadri
tinêtêpakên sikara
yèn èstu seda sang katong
biyang manira abela
taman wun tuwêk raga
tan drêmaningsun tumuwuh
sang dyah kumêmbêng kang waspa

inya umatur wotsari
ratu mas atur kawula
nadyan silih gêgêbale
yèn gusti bela ing nata
abdi môngsa kantuna
sadaya bela tumutur
tan sagêd angabdi liya

miwah wong sadalêm puri
tumutur bela sadaya
nanging atur kawulanggèr
inggih sadintên punika
prayogi dèn antosna
kadhahar saaturipun
sira ni inya Mandhala

biyang wayah apa iki
kang dinangu matur nêmbah
sampuning andhap wancine
yèn suwawi Jêng Ratumas
anglêlipur ing driya
têdhaka mring kori kidul
lêlingse mêthuk ing raka

sang dyah sangkin sru prihatin
têdhak ingiring pawongan
srimpang-srimpung ing lampahe
saking darpaning sungkawa
samarga jinaganan
ing para êmban lan babu
samya kumêmbêng kang waspa

angrês ing driya myat gusti
ing dwara kidul wus prapta
jumênêng anèng tirahe
sang dyah dahat ngarsa-arsa
ing raka sri narendra
wong dalêm aglar nèng ngayun
tan têbih êmban lan inya

sang rêtna angandikaris
sarwi kumêmbêng kang waspa
biyang inya karsaningong
saupama nora prapta
sang nata sore mangkya
patrêm ngong pasthi cumundhuk
biyang ing jaja manira

sakèhing wong dalêm puri
angrês manahe tumingal
eca imbal wacanane
kasaru sang nata prapta
aris ing lampahira
sarwi ngrimong kuncanipun
lirHyang Asmara tumêdhak

lagya kasmaran ing ratih
Maharaja Anglingdarma
alum awênês citrane
cahyanira lir sasôngka
sêdhêngira purnama
samana kagyat andulu
lamun kusumèng aldaka

têdhak amêthuk nèng kori
amusthi patrêm pabelan
sang rêtna prastawèng panon
yèn sang nata ingkang prapta
sarêng paguting tingal
kadi panjangputra ruru
ing sela kumêpyurira

swuh rêmpu sarira kalih
gupuh lumajêng sang rêtna
sarwi ambuwang patrême
sigra anungkêmi pada
sarya maca udrasa
sêsambatira mlas-ayun
pangeran gusti kawula

tan anyana ingkang abdi
yèn apanggih lan paduka
kang manah sangêt marase
kawula sidhêp palastra
dèn môngsa ing Nagendra
anèng madyaning wana gung
pangeran cipta kawula

yèn tan praptaa dewaji
inggih sadintên punika
kawula salah kapatèn
ambelani jêng paduka
myang wong sadalêm pura
cèthine tan ana kantun
tumutur bela antaka

sang nata angandikaris
dèn pracaya marang dewa
aywana dadi sêkêle
si kakang Nagapratala
nêdya bêcik maringwang
angaku sadulur tuhu
ing donya praptèng dêlahan

balik kasukana sami
angirabêna badhaya
laju lampahe sang katong
sarwi angêmban kang garwa
tansah kinuswa-kuswa
kalangkung sihirang prabu
ing garwa kang kadi rêtna

krêdyat sang sri narapati
miyarsa semut rêrasan
mangkana ing pangucape
batur kônca suminggaha
manawa ta kapidak
marang ing wong puranipun
abdine Raja Nglingdarma

tan na wruh ing bênêr sami
sang nata mèsêm ngandika
garwa atampi driyane
umatur maring kang raka
dhuh dewa paran marma
mèsêm tanpa karanipun
Raja Nglingdarma ngandika

marma ingsun mèsêm yayi
karasa duk anèng wana
lagya midêr-midêr ingong
lan kakang Nagapratala
ingsun miyat pragosa
rêraton dupi andulu
maringsun bubar sasaran

iku èsêmingsun yayi
sang ayu lêga tyasira
wus prapta ing dalêm gêdhe
munggwing made palenggahan
sira sri naranata
pinarak pratisthèng babud
sarimbit lawan kang garwa

nulya pêpundhutan prapti
sang nata dhahar kalihan
wong dalêm suka manahe
myang sakèhe para garwa
sêsugun sru gumêlar
dene gustinira rawuh
asuka-suka sadaya

pradôngga munya ngrêrangin
mungguhing panti pandhapa
kalih lajur badhayane
wus linorod kang baksana
wangwang sri naranata
anambut ing garwanipun
binakta mring pakasutan

ni inya atangkêb samir
Maharaja Anglingdarma
anandukkên srênggarane
lir brêmara nguswa sêkar
mrih sarkaraning padma
kathah pawongan kayungyun
sawênèh mijil ing jaba

sang dayita tansah rinarêmih
winawèngpaturon
lir walangkrèk sang dyah drês gitêle
dhasar kênya susila tur lagi
asih marang laki
nata nyrênggararum

baya sira pan janmaning sari
pinasthi dadi wong
sêkar sataman sêpi sarine
angalumpuk anèng sira gusti
karane kang dasih
sabyanta wulangun

sinjangira sang dyah dèn waoni
kêkêmbên kinêndhon
sri narendra angayuh madyane
sang dyah mengo anjiwit calêkit
angêdohi liring
srinrênggara arum

wus lamèngsun anahên wiyadi
de sira mas ingong
têmah karya rabasèng wandane
lir rinujit sotaning tyas mami
taman angêndhani
sangkin mawèh trênyuh

dhuh kusuma paran darunaning
bêndunira mringong
myang mewaning tyas ta mring dasihe
ingkang tadhah sakarsanta yayi
kadiparan ugi
ing puwaranipun

dêdukan ta kang tumibèng dasih
dhuh murtining sinom
muhung sira kang mawèh atmane
mring kawula kadiparan bilih
tan anglarut runtik
tan wun ingsun lampus

piyarsakna kusumaning puri
sabda pangadhuh ngong
kang prawita sing syardanta anggèr
dhuh pujan ngong nadyan angewani
animpara tuwin
anêrtua mringsun

wastu taman kêndhat ing pamundhi
kongsi praptèng layon
ngong andhêmi saindêng-indênge
nadyan sira wus rêribèng galih
mring dasih ta gusti
dardèngsun tan surud

ing salami Hyang Arka lèn sasi
gumêbyarkatongton
datan nyipta mulat dyah liyane
muhung sira swanèngsun andasih
dhuh tamèng dwijadi
musthikaning arum

tingalana sapangu kang dasih
ywa mahatma nglamong
labêt dening kabyataning sihe
mung andika bangkit ngusadani
tyas kambahing wingit
wangwang sang aprabu

tan darana sing ardaning brangti
dènnya mrih kalangon
laksminingrat lir wayang solahe
mingsêg-mingsêg kadya wong anangis
tan wrin rèh linaris
kumêsar ing kalbu

sakamantyan dènira maladsih
wau sang akatong
anoraga mangukih lunture
dardyanira kusumaning adi
satata ngrêrêmih
mawor srênggararum

ya ta kocapa murti kêkalih
lanang lawan wadon
Ki Srêpana kang jalu wastane
èstrinira wasta Ni Srêpani
pratisthèng lêlangit
karo warna pingul

Ki Srêpana angucap mring rabi
lah payo wong wadon
pulangraras ing sapangu bae
sun kapengin tiru sang narpati
canggèh ingkang èstri
anayuti kayun

Ni Srêpani lingira mlas-asih
dhuh lenggana ingong
wêtêng ingsun ana antigane
kaya priye yèn pulang arêsmi
aksamanên mami
wêtêngong anjêndhul

Ki Srêpana sumaksa ing rabi
lah mayo wong wadon
aywa maras sun irih-irihe
pasthi sira nora angêmasi
ingsun kêkirihi
dimèn aglis mêtu

murti èstri asugal nauri
bok aywa anguthoh
ingsun tau lêngganèng karsane
lagi mêtêng maras ingkang ati
pêcah êndhog mami
nèng jro bok alampus

Ki Srêpana kumudwa ing rabi
mamrih sapaturon
Ni Srêpani darpa lêngganane
dyan lumaris sira dèn tututi
sinaut kang èstri
tugêl buntutipun

Ni Srêpani kalara anangis
wong lanang anguthoh
nora layak binibit turune
datan wêlas marang ing pawèstri
lêng matia mami
merang dening buntung

sri umèsêm sarya tutup lathi
sande amaturon
kusumayu kapita driyane
salah tômpa matyanta aruntik
panggraitèng galih
cineda ing lulut

aglis wungu saksana alinggih
nayana acêlor
Dèwi Sêtyawati lon ature
mila mèsêm paduka narpati
baya nora sudi
anendra lan ulun

èstu kula têtiyang ing wukir
akramantuk katong
nyênyampuri kawula têmahe
datan pantês ginarwèng narpati
yèn tan kangge mami
ulihna mring gunung

apan kathah garwa padukaji
samya putri kaot
raganingsun trahing wong pracore
sri narendra angandika aris
sarya ngarih-arih
dhuh mas mirah ingsun

nadyan kèha wanodya di-adi
atmajaning katong
nora siring lan andika anggèr
ingsun pindha-pindha puspitadi
kinarya sêsumping
apantês sun suhun

sêtyanana kawula mas gusti
yèn tumêkèng layon
anjanmaa kongsi ping saptane
andêdasih mring sira maskwari
tan jrih nuku pati
sumiwèng sang ayu

aywa sira salah tômpa yayi
dene guyuningong
aningali ing murti yaktine
Ki Srêpana lanange kang èstri
awasta Srêpani
pinardi pulanghyun

kumacèlu solah ta lan mami
lênggana kang wadon
ingkang lanang arda pamêksane
kadrawasan sinaut kang èstri
tiba ing gêguling
tugêl buntutipun

yèn sira tan piandêl ing mami
dulunên mas ingong
iku murti wadon bêbuntute
mugêt-mugêt ruru ing gêguling
mèsêm radèn dèwi
tumingal ing buntut

sang dyah matur saha manganjali
dhuh dewa sang katong
têka wikan murti ing basane
sang nata ngling sun winêjang yayi
ing aji dipati
sumarmane putus

kakang Nagapratala kang misik
iku sogatèngong
Dèwi Sêtyawati lon ature
mung paduka sri nataning bumi
don kawula nyèthi
dèn tumêkèng lampus

datan nêdya mèngèng ing pangaksi
muhunga jêng katong
kang darbea dasih salamine
nanging ulun mêminta dewaji
wêjangên basaning
saliring tumuwuh

èsmu ngungun sang sri narapati
andikaniralon
dhuh mas mirah jiwaningsun anggèr
kabèh-kabèh pundhutên kang aji
sumôngga maskwari
nanging aji iku

nora wênang mariwara mami
marang ing wong wadon
sangdyah asru amêksa ature
dhuh sang nata kawula mintasih
wêjangên tumuli
ing aji dipèku

angandika sang sri narapati
yayi ajrih ingong
kakang naga dahat pêpacuhe
sun pinênging amêjang ing rabi
tanapi mring siwi
payo ingsun wuruk

Janurwenda kewala kang aji
sawabe waspaos
amêmanah miwah pambêdhile
Sang Srikandhi putri Campaladi
mêmanah patitis
dening aji mau

Aji Janurwenda saking laki
Sang Arjuna kaot
sun watara mirah suwarnane
kaya sira kang aran Srikandhi
sang dyah èsmu runtik
kawula tan ayun

nora kudu bangkit ambêbêdhil
tan dadi mêranggo
Janurwendarsa winurukake
dene ta lir bojoning sragêni
kawula punika
kapengin sang prabu

wrin abasaning sarwa kumêlip
mendah bungah ingong
dene nguni akèh prasêtyane
datan arsa mulat ing dyah malih
malah têkèng pati
anunggala larung

mangke lirwa tan tulus ingkang sih
ngandika sang katong
dhuh mas mirah kang êndi tandhane
yèn pun kakang tan tulus ingkang sih
maring sang rêtnadi
sang dyah lon umatur

de kawula anyênyuwun aji
Suleman kinaot
tan sinungan akèh sêngadine
nata mênggah angandika malih
yèn aywaa mawi
wêwalêr kang dhawuh

kakang Nagapratala mring mami
sinupatan ingong
yèn muruka marang sira anggèr
cidrèng guru tan manggih basuki
lamun sira apti
ana ajiningsun

muwah akèh sawabe kang aji
yèn lumaku adoh
tan kangelan manjing ajur-ajèr
yakti bangkit tanna dèn kewrani
lah mara maskwari
sira ingsun wuruk

Dèwi Sêtya asru datan apti
winêjang ing katong
lamun dede Suleman ajine
cinarita wus antuk saptari
dènira angudi
sri nata akukuh

arda sungkawaning driya
sapta ari sapta ratri
sri nata tan sinewaka
angarih-arih ing rabi
sang dyah sangkin angudi
sang nata tansah anamur
ing karsane kang garwa
kusumayu sangkin runtik
wadanabang kumêjot kanang talawya

asugal dènira ngucap
kadya punapa dewaji
tur kula tan sinêmbadan
karya punapa wak mami
èstri ala parunji
ulihna marang ing gunung
parandene akrama
datan antuk amintasih
angandika sang nata angayuh madya

lêbura ing astaningwang
môngsa sun ulihna maring
ngaldaka sang lir kusuma
matur asru èsmu tangis
yèn makatên sang aji
tan arsa sung pamintèngsun
lêhêng kula pêjaha
sumusuk dhumatêng wukir
ing panêdya mêhêng alêbu tumangan

merang kawula mring dewa
myang mulat samining janmi
sang nata angusap jaja
adhuh mirah ingsun gusti
pasambène sang yogi
sun kinèn among sirèku
nadyan sira lêbua
tumangan ingsun belani
datan arsa pun kakang madayèng ujar

lêbura awor dahana
aywa pisah wong kêkalih
sang rêtna matur ing raka
animbalana pun patih
paduka kèn akardi
parbatagni ngalun-alun
watêking nata dibya
tan cidrèng wuwus kawijil
sampun surup aruna ratri kocapa

ni êmban inya miyarsa
ing pangandikaniraji
sadaya anjrit karuna
asambat sri narapati
sakèh kang para bibi
rumêngên samya sru muwun
tanbuh rasaning driya
miwah sagung para manis
kadya gêrah tangise wong dalêm pura

dhuh gusti suhunan ingwang
sintên kawula ngèngèri
para sêlir pêpingitan
akèh ingkang kontrang-kantring
anampèl-nampèl wêntis
gêlung lukar layon mawur
sêsampur kaleweran
sang nata ngandika aris
lah mênênga sadaya aywa karuna

pinasthi karsaning dewa
ingsun mati ambelani
gustimu lêbu tumangan
hèh biyang inya dèn aglis
timbalana si patih
kang kinèn nêmbah wus mêtu
prapta ing pagêlaran
tundhuk kalawan apatih
dhinawuhan Ki Bathikmadrim ngandikan

ing nata tumamèng pura
sandika turira nuli
kya patih kerid ing inya
ingawe dera sang aji
mabyantara wotsari
prapta ing ngarsa rinangkul
ing nata binisikan
kakang akaryaa wukir
dahana lan panggungan ing pagêlaran

dèn enggal nulia dadya
padha ing samêngko iki
kang liningan matur nêmbah
pukulun anuwun warti
ulun dèrèng andugi
paduka amundhut gunung
dahana lan panggungan
sintên ingkang lêbu gêni
angandika Maharaja Anglingdarma

kakang patih arinira
Kusumayu Sêtyawati
arsa alêbu tumangan
ingsun milu ambelani
kya patih awotsari
èsmu waspa alon matur
dhuh Jawatèng Malawa
jêng paduka nata lêwih
dahat nistha seda ambelani garwa

sampun wiyah ing wanita
akarya beka ing laki
nanging tan dhatêng ing prana
yèn tinêguhan kang ati
dhuh gusti sang lir ratih
sampun lumirig ing bêndu
tan yogi kang pinanggya
pêpindane èstri adi
yakti anut punapa karsaning priya

akathah-kathah turira
Nindyamantri Bathikmadrim
dhatêng kusumèng aldaka
Dèwi Sêtya asru angling
lah mênênga ta patih
aywa kakehan pamuwus
lamun ora tinêkan
unggwaningsun minta aji
raganingsun suka tumêkèng antaka

pasthine karsaning dewa
sang nata èmêng ing galih
aris dènira ngandika
poma wêkas ingsun patih
yèn ingsun angêmasi
sira jumênênga ratu
sun wênangakên sira
sumilih kaprabon mami
amêngkua praja ing Malawapatya

apan sira kadang ingwang
kang sinung ujar anangis
sarwi anungkêmi pada
amular kadi pawèstri
tan bangkit dados aji
kawula sabyanta punggung
taman sagêd anjuma
ing wadya Malawapati
lawan ajrih papa cintrakaning dewa

lan dede waris kawula
sayakti aglis kasarik
kawula madêga raja
sri malih ngandika rèhning
sirèku sanak mami
kapindhone tunggal guru
môngsa silih antuka
cintraka umadêg aji
Bathikmadrim udrasa ardasasmara

ngandika malih sang nata
lah uwis mêtua aglis
Bathikmadrim nêmbah mêdal
saking pura sru wiyadi
maksih asêmu tangis
sapraptanirèng manguntur
kagyat sagung punggawa
miyat ki apatih mijil
saking pura dene asêmu karuna

gêtêr manahing punggawa
anarka lamun apatih
kabêndon ing sri narendra
ing pagêlaran wus prapti
asêrêt dènirangling
timbalan dalêm kang dhawuh
hèh sagunging punggawa
akaryaa gunung agni
lawan panggung dèn enggal nuli dadia

ing ngarsaning pagêlaran
natarsa tumamèng agni
ambelani ingkang garwa
hèh sakèhing para mantri
padha caosa nuli
kayu lênga lawan êduk
lamun èstu sang nata
dènira anganyut urip
ingsun ingkang sumilih madêg narendra

angrèh punggawa Malawa
pangandikane sang aji
marmane ingsun karuna
kalangkung putêk kang ati
sagung punggawa mantri
gêgêtun saha kapiluh
samya matur kukila
punapa kang dados galih
sri narendra arsa alêbu tumangan

dene sarimbit lan garwa
tandya Patih Bathikmadrim
warta mring para punggawa
kang dadya prawitèng kapti
sagung punggawa mantri
miyarsa sami angungun
matur para pratiwa
mring Kya Patih Bathikmadrim
kajêngipun sang rêtna nanging sang nata

suwawi sami ngaturan
sampun kongsi malbwèng agni
môngsa kiranga wanodya
kang ayu adi linuwih
para putrining aji
kang arja dadi lêliru
suwawi linamara
tumuli lamun tinampik
pinêrêp ing yuda rinurah kang praja

kawula dipun abêna
suka pêjah ingkang abdi
nglampahi karya narendra
Radèn Dayaningrat angling
hèh kakang Bathikmadrim
langkung nistha sang aprabu
seda bela ing garwa
kalamun pêthuk ing galih
nata pinrih andhahar sabda sarkara

yèn tan arsa ngaturan prayogi
lah suwawi rinêbat ing kathah
inggih pra santana kabèh
lan para punggawa gung
kang ngrêbuta ing sri bupati
aywa kongsi tumêka
dènnya nganyut tuwuh
sira sang nayakawaktra
Bathikmadrim aris anauri angling
ya bênêr karsanira

nging sun ajrih yèn dèn upatani
apan atur ingsun wus akathah
datanpa pinyarsakake
marma bela sang prabu
dene garwa Kèn Sêtyawati
putraning guru nata
kaping kalihipun
sang nata wus aprasêtya
kaping tiga sêdhêngira padha asih
marma tan kêna bênggang

pra santana lèn para bupati
myarsa linge sang mantri wisesa
sru karuna sadayane
ing pagêlaran umung
malih nabda sang Bathikmadrim
uwis padha mênênga
aywanagumrumung
pan wus karsaning Bathara
age padha tumandanga nambut kardi
panggung nulia dadya

bok kadukan ing sri narapati
para mantri saksana rumagang
sarwi angusapi luhe
tan adangu kang panggung
lan prawata agni wus dadi
miwah sampun samakta
kya patih tumanduk
mring pura atur uninga
yèn kang wukir dahana panggung wus dadi
ngarsaning pagêlaran

Dyan Kujamas ri sang narapati
lawan garwa sampun agêgônda
miwah salin busanane
kaprabon kang rinasuk
ajamang mas lan anting-anting
bêbadhong kêbomênggah
ujwalanya murub
akampuh seta pinar mas
apaningsêt gringsing sangu antakadi
kêndhit nayaka muncar

atanapi sampun alêlathi
waja gêsêng ngêlar madubrata
sumorot-sorot lawêne
akèh èstri kayungyun
miyat citranirang narpati
jin pêri parayangan
samya lênglêng mangu
kasmaran ing pêkikira
tuhu listya nararyèng Malawapati
eman tan tulus wirya

ri sang Narpa Garini wus salin
ngrasuk rajakaputrènirendah
lir Dèwi Ratih citrane
ngandika sang rêtnayu
payo biyang padha umijil
marang ing pagêlaran
ni inya wotsantun
kêrig wong sadalêm pura
samya ngiring ing sang dyah sinambut nuli
dening sri naranata

sagung pêpingitan para manis
nandhang seta sêsamaning ngarsa
angampil upacarane
kabèh tan ana kantun
sêdya tumut alêbu gêni
byating trêsna mring nata
suka parêng lêbur
gumêr tangise wong pura
patih êmban sumungsung ing sri bupati
anèng wijil kapisan

Sri Nglingdarma angandika aris
kakang Madrim poma èstokêna
ywa nganggo malang tumolèh
ing sawêwêkas ingsun
yèn munggah ing panggungan mami
kakang sira linggiha
sangisoring panggung
kang sinabdan tur sandika
nata sarwi ngusapi waspa lumaris
wus praptèng pagêlaran

kasat mata dening sri bupati
wus sumaji ingkang pêpanggungan
tundha tiga jajarane
prapta minggah sang prabu
marang panggung lawan sang dèwi
mubêng ingkang gêgawar
janur kuning têpung
sang ayu matur ing raka
angantosi punapa tan dèn sulêdi
ingkang wukir dahana

angandika aris sri bupati
dèn arèrèh mirah karsanira
aywa ngugung duka bae
garwa alon umatur
tan adarbe cipta kêkalih
muhung ujar sapisan
kang raka lingnyarum
ingsun iya datan arsa
aduwea ujar roro dyan sang aji
ngagnya ring mantri muka

kakang Madrim payo dèn tumuli
dhawuhana nyulêd kanang wraksa
kang liningan tur sêmbahe
lurah Gandhèk tinuduh
nyulêd sigra dèn laksanani
lir sundhul ing akasa
ngajrihi kang urub
muntab-muntab lir samodra
sang dyah matur ing rakendra lah suwawi
parêng malbwèng dahana

ingkang wukir agni wus andadi
Maharaja Nglingdarma ngandika
tansah ing pangkon garwane
sarya rinapu-rapu
aywa age-age maskwari
mêngko barêng lan ingwang
abarênga lêbur
lawan malih kang dahana
durung pati andadi urube yayi
kunêng sri naradipa

kawarnaa Sang Hyang Gurupati
kang kahyangan ing Jonggringsalaka
lagya sinewaka andhèr
kang para jawatagung
Hyang Narada umatur aris
hèh yayi Batharendra
paran karsanipun
gègère ing Suralaya
gara-gara akathah kang andhatêngi
gora rèh pôncawora

êndhut blêgdaba umob ngajrihi
tuwin kawah pun côndradimuka
sangêt kumrangsang umobe
bayubajrarda nêmpuh
wraksa magêng kathah rug dening
sindhung swuh punggêl sêmpal
kayu dewandaru
katêmpuh êpangnya singsal
rèh prakêmpa Suralaya lir ginonjing
dewa kèh kagegeran

widadara lawan widadari
samya ngili anggendhong kalasa
yayi endra paran rèhe
Sang Surapati muwus
yèn sambada ing atur mami
nêdha marang kamuksan
matur ing Hyang Guru
sigra kalih parêng mêsat
mring kamuksan cundhuk lan Hyang Utipati
alon dènnya ngandika

sira padha baya ana kardi
de lumêbu datanpa larapan
Rêsi Narada ature
pukulun ari Guru
katiwasan atur upaksi
rusaking kadewatan
tan uninga ulun
paran kang dadya prawita
Suralaya ing mangke kadi ginonjing
pun kakang jarwanana

Sang Hyang Guru anauri aris
kakang lamun sira taman wikan
kang karya prabawa kiye
ratwarsa nganyut tuwuh
lan garwane sêdhêng samya sih
bisikan Anglingdarma
narendra dibyanung
kêkasihe sang Hyang Tunggal
kang jumênêng nata ing Malawapati
ing rat tanpa sisihan

yèku têrahing kusuma lêwih
wus tinukur purwa wasananya
Narada sru pangungune
Hyang Rudra malih muwus
kakang sira mudhuna aglis
akanthia Si Endra
wruhanira lamun
linaa Si Anglingdarma
yakti cupêt kang nêdhakkên para aji
mêngku ing nuswa Jawa

wus winêling Sang Hyang Gurupati
myang Narada wangwang parêng mentar
datan kawarna lampahe
ya ta malih winuwus
ingkang arsa anglalu pati
Maharaja Nglingdarma
lawan garwanipun
Dèwi Sêtya aturira
dhuh dewaji suwawi tumamèng agni
kang dèn antos punapa

yèn tan arsa paduka dewaji
kawula kang tumama priyôngga
karia mukti sarine
amunga para arum
mêngku prajèng Malawapati
kramaa putri endah
kang samaning ratu
karya punapa wong arga
diksura tur parunji tan wruh ing niti
candhalambêk angkara

sang dyah arsa tumêdhak tumuli
mring dahana sang nata tan suka
angapithing panyikêpe
sarya ngandika arum
mêngko mirah dipun aririh
manawana kang wêkas
rama sang awiku
rèh maring jaman kamuksan
ywa kaliru marmaningsun kèndêl yayi
tan saking jrihing lina

angèstokkên wulange sang yogi
aywa korup ing rèh mring kamuksan
ing pati ewuh margane
akèh wong kadalurung
yèn tan awas mring tingal jati
Dèwi Sêtya turira
duk anèng kadhatun
sampun kaèsthi sadaya
sawuruke kangjêng rama sang ayogi
kamuksan ing antaka

ya ta sira sri kagyat umaksi
wontên menda gapila sasomah
datanpa sangkan praptane
nèng jaban gawar janur
kuning saha samya wawan ling
sri narendra uninga
sawicaranipun
wêdhus wadon anêlojar
mring kang lanang sun tanya wontên punapi
dahana mulad-mulad

dene gêdhene kagiri-giri
inawêran ing jêjanur jênar
tundha tiga jajarane
lan sadaya kapiluh
janma ingkang samyanjajari
sumaur menda priya
wruhanira iku
pramèswarine narendra
ingkang arsa tumamèng agni sang kambing
èstri malih angucap

pa karane ri sang pramèswari
dene arsa alêbu tumangan
kang lanang alon saure
sang putri anjêjaluk
aji marang sri narapati
nanging ora tinêkan
iku marmanipun
dadi runtike sang rêtna
marma arsa lêbu tumangan ing mangkin
sri nata arsa bela

Raja Anglingdarma ratu lêwih
sudibyanung paramartèng wadya
marma sami gung trêsnane
kambing èstri amuwus
hèh wong lanang sun arsa uning
manira iki nyidham
rong sasi kalangkung
kapengin mulat ing garwa
janur kuning sira alapna sathithik
menda priya angucap

baya ta wus jamaking pawèstri
datan wruh ing bênêr andaluya
kang ora-ora dèn ame
anjaluk janur iku
kagungane sri narapati
tur kinarya sarana
nora wani ingsun
môngsa kuranga panganan
sukêt gêgodhongan ywa sok andalêming
nuruti ati setan

kambing èstri sugal dènirangling
lamun sira tan wani ngambilna
gêgarwa janur kuninge
sayakti ingsun lampus
kambing jalu bêngis nauri
modar oraa sira
tan praduli ingsun
lah dèn age lumêbua
mring dahana sira mati ingsun rabi
lan ingsun ora arsa

anuruti ujaring pawèstri
nora kaya Raja Anglingdarma
ratu kaliwat nisthane
anut ing garwanipun
nora wurung manggih bilai
kambing èstri lingira
karia rahayu
manira lêbu tumangan
kambing lanang ika sru dènira angling
marage tumamaa

malêdhosa pinangan ing agni
ingsun môngsa kuranga wadonan
sigra lumayu èstrine
manêmpuh pawaka gung
ingkang lanang suka ing ati
asru pangucapira
lah rasakna lêbur
sira pinangan ing brama
Raja Anglingdarma nèng panggung mangarti
sawicaraning menda

dadya sira ngucap jroning galih
ika kang tinitah sato têka
kaya mangkana ambêke
ingsun narendra agung
yèn anuta karsaning èstri
kalangkung nisthaningwang
tanpa guna tuhu
sinêmbah sêsamèng raja
ya ta têmah kêndho pamêngkuliraji
dhumatêng ingkang garwa

tan antara Sang Narpa Garini
anjog saking panggung kadya kilat
tumamèng dahana gêdhe
wandanira wus lêbur
pinangan ing prabata agni
pinulung yitmanira
dening jawatagung
Maharaja Anglingdarma
sumipining unang tyas kadi rinujit
tan wruh wijiling waspa

kang nèng soring panggung kyana patih
waspanya drês miyos
Bathikmadrim Andayaningrate
Arya Wijanarka tan atêbih
punggawa tri sami
awas dènnyandulu

ingkang anjog ing prabata agni
yèn amung sawiyos
nindya mantri eca ing driyane
anarka sri wun tumamèng agni
sumarma agipih
minggah marang panggung

praptèng ruhur sri nata kapanggih
anjêtung sru wirong
tanpa nabda mawas dahanane
apitêkur waspanta drês mijil
sigra kyana patih
mêngkul sang aprabu

sarya sêsambat asru manangis
dhuh gusti sang katong
sukur maksih raharja jênênge
ingkang abdi kalangkung rudatin
ngandika sang aji
dewa dardya mring sun

yèn aywa ana dewa kang asih
sida mati ingong
ambelani mring rinira anggèr
sang liningan waspa drês umijil
matur ngasih-asih
dhuh gusti sang prabu

mugi sampun kadriya kang lalis
balikan sang katong
amundhuta dhatêng gêgêbale
putri pundi paduka karsani
kalamun tinampik
kawula kang sanggup

ngrurah praja pinrêp ing ajurit
suka raganingong
pêjah lumaksana ing karyane
nadyan patih brastha wor pratiwi
tan arsa gumingsir
ing karsa pukulun

tan kumêdhap tingale pun patih
ngandika sang katong
sun tarima kakang prasêtyane
lêwih gampang ngulari pawèstri
de ta kakang mangkin
kang dadya karsèngsun

têtilase rinira kang lalis
impunana gupoh
pra punggawa muwah panêngkare
para mantri undhangana kardi
candhi kang prayogi
poma agnyaningsun

lawan sakèhe para bupati
kang asih maringong
padha amakajangana kabèh
atunggua mringsun datan mulih
patang puluh ari
sun ana ing panggung

arsa ngêningakên driya mami
nêgês karsèng manon
kang inagnyan dyan tumurun age
saking panggung sigra anguwari
mring para bupati
satimbalan prabu

layoning dyah anulya cinandhi
tan antara dados
sri narendra kang winarna malèh
anèng panggung wus antuk saptari
limut tadhah guling
tansah kapirangu

muhung garwa kaèsthi ing galih
waspa drês umiyos
tan lèn sang dyah tumarêm ing tyase
ngêsah sambat Sang Aksitipati
dhuh gusti maskwari
tan atolih mring sun

tan anyipta kawula akrami
kalawan sang sinom
sêdyandasih salami- lamine
tan angèsthi ing dyah malih-malih
kramaa sakêthi
sirakang panunggul

ênêngêna kang anahên wingit
Nglingdarma sang katong
dahat mêsu norakên ragane
munggwing panggung kewala pribadi
ngendralaya mangkin
gênti kang winuwus

Dèwi Uma lawan Dèwi Ratih
pinarak karoron
sinewa ing surènggana kabèh
Dèwi Uma wuwusira aris
yayi jênêng mami
myarsa wartanipun

ing madyapada ana narpati
kasusradi kaot
Raja Anglingdarma panêngrane
prajanira ing Malawapati
kêkasih dewadi
citrane abagus

kentaring rat punjul ing sêsami
dibyanung sang katong
sakti môndraguna wruh ing angèl
kinasihan sirèng rajaniti
nanging mangke lami
kapugut tan lulut

tinilar ing garwane kêkasih
apralina obong
Anglingdarma asru sungkawane
tan arsa myat ing dyah saliyaning
amung Sêtyawati
gumantung nèng jantung

sun cacake ratu pêksa lêwih
kang asih ing wadon
sun tandhane kayapa tingkahe
Dèwi Ratih anauri angling
lah inggih suwawi
kawula rumuhun

Dèwi Uma angandika malih
yayi karsaningong
sun kang dhihin yèn ana angèle
yakti sira yayi sun parani
tan wiyang Sang Ratih
lumirig ing kayun

Uma mêsat sakêdhap wus prapti
ing gwanirang katong
ingkang maksih anahên wirage
Dèwi Uma mèsêm aningali
marang sri bupati
alênggah pitêkur

datan wikan Prabu Anglingdarmi
praptane sang sinom
Dèwi Uma alon ing wuwuse
lah bok aywa kagungan sang aji
cèthinira prapti
tan nambramèng wuwus

pijêr ngangên-angên kang wus lalis
kapita tyas katong
dyan anolih prastawèng dulune
lamun ana pawèstri alinggih
ngandika sang aji
katambêtan ingsun

mring kusuma ingkang lagya prapti
tan wikan sayaktos
lah ing pundi sang rêtna prajane
sintên ingkang pinudya ing krami
myang sinêdyèng pundi
sang tinanya matur

yèn sang nata tan wikan ing mami
surawadu ingong
kang kahyangan ing pawidadarèn
Sri Nglingdarma angandika malih
lah punapa kardi-
nira marang panggung

Dèwi Uma saurira manis
mawongan karsèngong
amarêkan ing nata yèn kangge
garjitèng tyas sira narapati
agandês wong iki
nora pati ayu

sun sanggane ing krama wong iki
tandya nabda alon
kusumayu kawula samêne
dèrèng môntra yèn arsa akrami
amung kang wus lalis
tansah anèng kalbu

Sang Hyang Uma matur ngasih-asih
dahat angalap sor
winor ing ngèsêm-èsêm wuwuse
sampun-sampun makatên sang aji
kawula puniki
sih marma satuhu

mring paduka gustining sabumi
dene ratu kaot
kataman ing wiyoga driyane
adoh-adoh manira lampahi
bok iya ngecani
manahing wulangun

sang nata ngling sakalane mangkin
datan arsa ingong
ingkang manah kamantyan rêntênge
datan arsa myat ing dyah liyaning
mung Kèn Sêtyawati
tungtunging pandulu

sang dyah angling punapa sayêkti
pangandika katong
datan arsa myat ing dyah liyane
Garininta Dèwi Sêtyawati
sang nata nauri
tan lirwa ing wuwus

benjang krama ingsun yèn apanggih
titise kang layon
Dèwi Uma asêndhu wuwuse
lah kantuna kawula mit mulih
marang Suranadi
mêsat lampahipun

praptèng kahyanganira apanggih
lan Ratih alunggoh
lênglêng mangu sang dèwi driyane
Warsasini lawan Prabasini
samya nungsung warti
Ni Ratih amuwus

paran baya kita antuk kardi
dene aglis rawoh
Dèwi Uma aris ing wuwuse
yayi Ratih katiwasan mami
ngunggahi tinampik
ingsun ora payu

Anglingdarma tan arsa arabi
ujare kawiyos
datan ayun mulat dyah liyane
mung sundêle ingkang uwus mati
pinangan ing agni
kang dadi panglamung

Dèwi Ratih mèsêm anauri
punapa sayaktos
Anglingdarma lali ta citrane
kang tinanya anauri aris
tuhu yèn apêkik
ngrat Jawa pinunjul

Sang Dyah Ratih awacana malih
rèhning sang akatong
kêdah-kêdah ngarsarsa garwane
kula ingkang mindha-mindha warni
Dèwi Sêtyawati
Sang Uma sumaur

ya tirunên dipun angêblêgi
lan ingkang panganggo
ywa katara ing pambancanane
ingsun uga milu bali maning
ngong mancala warni
nini-nini pikun

sigra mêsat surènggana kalih
lampahira karo
tan antara dangu ing praptane
ing panggungan prênahirang aji
Kèn Uma anuli
angandika arum

yayi ingsun kang lumêbu dhihin
yèn sare sang katong
sun gugahe Kèn Ratih dêlinge
dèn prayoga amasang wêwadi
kang amalih warni
tumanduk anguwuh

anolèha sakêdhap sang aji
wêlas têmên ingong
aningali marang sarirane
ratu agung tinilar ing rabi
kapita sang aji
tumolèh andulu

yèn ana wong nini-nini prapti
apikun wus ompong
kadya kapuk winuson remane
sang nata ngling sun atanya nini
rika wong ing ngêndi
lan sapa kanthimu

Kèn Uma aris umatur
kawula wong suranadi
maninjêm dhatêng paduka
awlas kawula ningali
supe tadhah lawan nendra
tansah pitêkur alinggih

baya sih têmên sang prabu
mring garwane kang wus lalis
Sri Anglingdarma ngandika
sakamantyan ingsun asih
tan ana kaciptèng driya
amung Gusti Sêtyawati

ni tuwa alon umatur
kawula asuka warti
rabi andika sang rêtna
rikala alêbu gêni
sinêndhal mayang ing dewa
winawa mring Suranadi

botên pralaya satuhu
yèn wontên karsa sangaji
kula sagah andhatêngna
mariki sami samangkin
sok agênga kang pradana
nata anggarjitèng galih

kadya siniram ing ranu
tyasira sri narapati
aris dènira ngandika
apa sira jaluk nini
sanadyan mundhuta praja
yakti ingsun minangkani

sang malih warna lingipun
gampil pinanggih ing wingking
môngsa sang nata cidraa
kawula mring Suranadi
ngaturi garwa andika
sukèng tyas sang nata angling

lah iya nini dèn gupuh
sun anti nulia prapti
wisata sang malih warna
kapanggih lan Dèwi Ratih
Kèn Uma ris wuwusira
hèh Ratih mara dèn aglis

turunana sang aprabu
Malawa kang pêksa lêwih
dèn agandês polahira
Kèn Ratih sampun winêling
wisata kalih gya prapta
ing pêpanggungan apanggih

lan nata Kèn Uma muwus
puniki sri narapati
kucumbinta Dèwi Sêtya
andika sapa tumuli
sang nata prastawèng wulat
lamun Dèwi Sêtyawati

pyuh ing wardaya kadaut
jumênêng sigra nakêti
saha ngandika ngrêrêpa
dhuh mas mirah jiwa mami
datan andipe kawula
yèn andika maksih urip

sun sidhêp sira dewarum
sirna awor prabatagni
sun adhang panitisira
kawula nora akrami
yèn tan ora kapanggiha
panuksmanira mas ari

sang malih warna amuwus
mèsêm imbane cinincing
baya wus jamaking priya
sanggupe asih kapati
dene lirwa ing wacana
lah pundi tandhane asih

arsa pinondhong sang ayu
Kèn Ratih gupuh mendrani
cinandhak-candhak tan kêna
mèsêm sarwi ngincang alis
polahe mêmanas driya
gumrêgêt sri narapati

tinubruk-tubruk sang ayu
nginggati ngêdohi liring
sang dyah asru angandika
apa sira tasmak dhingklik
arsa ngrangkul ingsun sapa
rêraupa dèn abêrsih

ujar ta mau sang prabu
tan arsa arabi malih
antuk dêdukaning dewa
patakanira nêmahi
de sira kambah ing coba
tan ana wong mati bali

Kèn Uma asru amuwus
yayi Ratih payo mulih
aywa ngadhêp ratu dora
manawa andrawasani
bok uga sira kagiwang
ing pêkike sri bupati

Hyang Uma angandika sru
hèh kita Anglingdarmaji
kêna ing papa cintraka
ing mêngko sun upatani
nora wênang madêg raja
yèn durung tumraptèng wangkid

sun wangêni wolung taun
tan wênang umadêg aji
prajanta katona alas
bawura tingalmu mangkin
sinauran gara-gara
gêtêr patêr kèh kapyarsi

Hyang Uma sigra umabur
tanapi Kusuma Ratih
samya mulih mring Kahyangan
awirandhungan samargi
èsmu wiyadi ing driya
wus prapta ing Suranadi

mangkana wau sang prabu
kang kataman ing wiyadi
kadya padhêm tanpa brana
darpa bramintaning galih
wus bawur pangaksinira
praja katingal wanadri

kadhaton kèksi garumbul
yatna kuncanging dewadi
sang nata micarèng nala
baya ta uwis pinasthi
prajèngsun asawang rimba
sapungkure widadari

baya wus karsaning dewa
sirnanira prajèng Malawapati
kabèh wadyabalaningsun
kadi tumêkèng laya
wus winastu dewata ingkang angracut
panjênênganingsun nata
tumêdhak sri narapati

mijil Sang Hyang Prabangkara
datan kandhêg lampahirang narpati
angugung liwunging kalbu
lir lêlayangan pêgat
tanpa rarywan andina ratri lumaku
sarira sawang kunarpa
atilar tadhah lan guling

angandika jroning nala
ingsun iki dhihin narendra lêwih
angrèh para ratu-ratu
samêne kajantaka
wit tinilar ing garwa kawêlas-ayun
lêhêng sun praptèng antaka
yèn tan madêg ratu malih

sri nata anglampus jiwa
ciptanira matia ing wanadri
ya ta kasasar sang prabu
mring dhangkaning raksasa
kèndêl lampahira saha mangu-mangu
gawok tumingaling praja
agêng kalangkung asêpi

micarèng nala mangkana
lah ing ngêndi don ingsun amêmarti
wangwang miyarsa wong watuk
ing wisma gya pinaran
yèku janma nini-nini kang awatuk
lagi mijil saking longan
tan wikan marang narpati

jinawil dening sang nata
nini tuwa kagèt angucap aris
sapa anjawil maringsun
bo bab yèn ana janma
apa êjin prayangan anjawil mau
apa nora nana janma
ing jaman kene wus ênting

sang nata aris ngandika
dudu êjin manusa ingsun iki
nanging adoh wismaningsun
nini manira tanya
iki praja ing êndi dene asuwung
tan sumaur kang tinanyan
lênguk-lênguk tan udani

tinanya ambal ping tiga
nini tuwa dhasar wuta tur tuli
anggarjita sang aprabu
wikan yèn nini tuwa
mêmalanên pangèsthinira ing kalbu
yèn nini tan waluyaa
sapa kang ingsun takoni

dadya tan antuk pawarta
duk samana yatna Anglingdarmaji
yèn nguni sampun winuruk
mring panêmbahan ngarga
aji sawabipun maraskên wong lumpuh
myang tuli wuta waluya
sigra winatêk kang aji

nini tuwa dinamonan
êmbunira mulya kang wuta tuli
kagyat mulat sang aprabu
ni tuwa gya mangrêpa
matur nêmbah tigas kawuryan pukulun
anggèr teja sulaksana
ing wingking pundi kang nagri

ing ngarsa pundi sinêdya
miwah sintên ingkang pinudyèng krami
kang tinanyan ngandikarum
sun ratu ing Malawa
Raja Anglingdarma nini wastaningsun
ni tuwa angrangkul pada
sakamantyan nuwun kang sih

ing Gusti Sang Maha Wirya
aprasasat pêjah ginanjar urip
padhanging paningal ulun
tuli kawula mulya
saking barkat paduka gusti sang prabu
punapa ulun walêsna
amung pangastawèng dasih

tulusa jumênêng nata
ing rat Jawa angrèhna kang paraji
trah asiwi wayah buyut
canggah satêdhak-têdhak
amêngkua sa-Jawa saturun-turun
paduka sampun kaliya
sang nata ngandika aris

ya nini ingsun tarima
pamujinta dewa ingkang naidi
balik atêtanya ingsun
ngêndi araning praja
lan maninge apa ta karane suwung
asêpi tan ana janma
ni tuwa matur ngabêkti

winastan Mlayakusuma
mila suwêng sang nata kawon jurit
binêdhah ing raja diyu
prawira sugih bala
punggawane gagah prakosa nung-anung
wau sang raksasa dipa
bisikan Kalawêrdati

tumpês wong Mlayakusuma
nèng palagan parêng lawan sang aji
salalisira sang prabu
kadhaton ing Malaya
kaêndhih dènira sang narendra diyu
mangke wus dadi siluman
dhangkane sang raksasaji

Raja Nglingdarma ngandika
lah ing mêngko Raja Kalawêrdati
apa anèng jro kadhatun
ni tuwa matur nêmbah
linggar sampun sacôndra tan wontên rawuh
lan wadyane kawan dasa
dhumatêng Malawapati

sumêdya nyidra sang nata
ing Malawa anagih utang pati
kang kari têngga kadhatun
putra èstri têtiga
ingkang sêpuh Rêtna Widata ranipun
Rêtna Widati pamadya
pamêkas Rêtna Witarsih

katri samyendah ing warna
ya ta mèsêm sang ingujaran angling
ingsun nini arsa wêrwuh
ing warnane sang rêtna
nini tuwa manêmbah alon umatur
gusti sampun manjing pura
manawi manggih bilai

sang putri katri prawira
sakti môndraguna mamôngsa janmi
wantu atmajaning diyu
datan adarbe wêlas
Maharaja Anglingdarma ngandikarum
hèh nini ingong tarima
pangemanira mring mami

sukur sun pinatènana
ciptaningsun aywa wèt kawlas-asih
lah wis kariya rahayu
kang sinung ujar nêmbah
sri nata gya lumaksana mring kadhatun
dhandhang munya mawurahan
barung lan bubut umuni

manyura ngungong anèng pang
èsthinira kadi amêmèngêti
dhumatêng wau sang prabu
pangidhêping kukila
lah wangsula gusti sampum mring pura rum
cabak munya lir amênggak
cucur kadya manangisi

kadarpa mawèh katrêsan
ri kang ngulung lumayang lir malangi
wau ingkang lagya rawuh
ya ta Sri Anglingdarma
laju lampahira praptèng sitiluhur
wangwang tumamèng jro pura
mangu micarèng jro ati

bênêr tuture ni tuwa
pura iki pasang rakite bêcik
kulandaragni mèh surup
nitih udayèng cala
sri narendra kacaryan dènnya andulu
rakite kang pêpêthetan
ronira samya angrawit

sang nata micarèng nala
emane kadhaton iki
suwung tan ana kang ngambah
baya ta uwis alami
rusake pura iki
dene ingkang dalêm agung
wus padha karambatan
tarulata atanapi
palataran katuwuhan alang-alang

midêr sadalêming pura
sri nata tandya ningali
ing wisma soroting pandam
nêlahi dèn parêpêki
lampahnya mindhik-mindhik
lir cara-caraning pandung
prapta ing tarêtêpan
angintip pipining kori
kagyat mulat ing citranira sang rêtna

pangaksinirang narendra
kadya kancana ingukir
Maharaja Anglingdarma
têmah kataman wiyadi
èngêt langêning puri
tyasira sangkin kadaut
kamanisên ing tingal
tulya pêjah tanpa kanin
wus kagiwang dening manising sarira

ya ta Ni Rêtna Widata
samana lagi alinggih
angadhêp lancang kancana
warnane amindha sasi
asinjang cindhe wilis
kasêmêkan jingga mungguh
asêngkang nata brôngta
paningsêt mandhalagiri
wida kuning pêpilise nanggal pisan

rema mêmak sinêkaran
kananga gambir malathi
arja pupur lêlamatan
pamulu mandam kasilir
nata micarèng galih
ya nyata ayu pinunjul
anake raksasendra
emane amôngsa janmi
sri narendra kasilir ing samirana

gandanira nrus ing wisma
sang dyah amicarèng ati
mambu gandaning manusa
têka dingarèn puniki
salawas ngong nèng ngriki
tan ana manusa purun
angambah prajaningwang
Sri Anglingdarma anuli
ngêngakakên wiwara sarya adhaham

kumênyut tyasirang rêtna
mulat ing wong priya prapti
panglocitaning wardaya
iki manusa ing ngêndi
warnane anom pêkik
kadi Hyang Asmara nurun
baya wong nglampus jiwa
kasasar mring dhôngka mami
mung cacade denetan wruh ing dêduga

ngêndi nagarane baya
apa sêdyane mariki
lamun nyiptaa duskarta
nora amurya ring mami
lan pasêmone bêcik
sabênêre raganingsun
napaa mring sang prapta
wit ingsun kang duwe panti
Kèn Widata arum wijiling wacana

suwawi katuran lênggah
awon sirnane wong sigit
paduka anèng jarambah
tar wiyang kang sinung angling
sampun tata alinggih
sang rêtna mangu andulu
ing citrane sang prapta
luluh tyasira kagimir
kiswa lukar kasêmêkan kaleweran

wus sinugatèng pawohan
dyan mucang warna dumêling
matur Kèn Rêtna Widata
teja sulaksana singgih
tejane wong abêcik
sulaksanenggal kadulu
ngajêng pundi sinêdya
sintên kang sinêmbat ing sih
atanapi ing wingking pundi pinôngka

sang tinanyan awacana
wisma manira atêbih
ingsun ratu ing Malawa-
pati panêngêran mami
Maharaja Nglingdarmi
sang ayu datanpa muwus
ngartika jroning nala
ramaji baya ngêmasi
dènnya mentar mring radyèng Malawapatya

arsa madhêmi sang nata
samêngko prapta ing ngriki
môngsa ramaji kasora
baya ta iki kang siwi
sang rêtna matur aris
lah paran darunanipun
atilar purantara
sang nata ngandika aris
raganingsun dhapur kapêgatan trêsna

mati tunu garwaningwang
kêkasih Ambarawati
sumarma sun tilar praja
saking sru liwunging galih
anglampus jiwa mami
kasasar anèng prajamu
lah nagrinta punika
kasêbut nama ing ngêndi
muwah anèng ngêndi ramanta sri nata

mèsêm angucap sang rêtna
ing Malaya raning nagri
ramaji sampun sacôndra
mentar mring Malawapati
angandika sang aji
yaktine ramanta lampus
anèng nagaraningwang
pêpatih ngong kang matèni
ing samêngko sun malês ukum mring sira

ingsun gocone kang prana
môngsa wurunga ngênèni
kêrisku si lalijiwa
nora watak amatèni
nanging upase mandi
sok angabuhakên wawuk
lan manèh ngong têtanya
sapa sinambating wangi
lan arinta karo sapa ingkang nama

umatur ingkang tinanyan
mèsêm sarwi ngincang alis
kawula wasta Widata
ari kawula kêkalih
pamadya ran Widati
Witarsih ingkang waruju
samya wisma priyôngga
balik kula nilakrami
arsa linggar mring pundi jênêng paduka

lamun sambada ing karsa
kèndêla wontên ing ngriki
kawula sêdya ngawula
amawongan ing sang pêkik
yèn kangge andêdasih
aris ngandika sang prabu
pun kakang tan lênggana
ing karsa kang mindha sari
lamun èstu amundhut ing kawlas-arsa

sri nata datan darana
sang ayu dèn parêpêki
sinambut kinuswa-kuswa
binakta mring tilamsari
sampun atangkêb samir
sri narendra langkung baud
nanduk gita srênggara
mangukih lunturing kang sih
sang rêtnayu solahekaragan-ragan

ing wayah bangun raina
wusnya tumêkèng sakapti
wangwang asare kalihan
samana hyang arka mijil
ya ta ingkang winarni
Rêtna Widati wus wungu
angartika ing driya
kangbok baya durung tangi
sun wadaka saratri tan kasat mata

paranta kambah ing roga
wus siyang maksih aguling
dingarèn tan kadi saban
Widati nulya marani
wismaning raka prapti
ing latar alon amuwus
kakangbok sampun siyang
wungua kawula prapti
atêtinjo manawi paduka gêrah

Rêtna Widata miyarsa
swabawanira kang rayi
Rêtna Widati nèng jaba
wangwang awacana aris
bok iya sun panggihi
mupung sare lakiningsun
Widata sigra mêdal
kapanggih lawan kang rayi
wus alênggah pratisthèng made pandhapa

Rêtna Widati umiyat
ing raka mèsêm saryangling
kangbok dene mandhan rawa
cahya wênês amanglingi
alum kadi layoning
angsana baya ta angluh
lan malihe kawula
mambu gandaning janmadi
mulêk anèng wisma gandane wong priya

kang raka nauri sabda
anglêngkara têmên yayi
ing kene ana ajanma
sapa ingkang wani-wani
ngambah ing dhôngka mami
apa wong kapengin lampus
Rêtna Widati mêksa
patakènira angudi
ingkang raka mindêl amicarèng nala

sapolah ingsun kawruhan
angur sun walèh anuli
dadya mèsêm angandika
hèh yayi aja baribin
nalika sore wingi
ingsun amangguh wong kakung
bagus misih taruna
sanggupe ingsun takoni
ratu ing Malawa Raja Anglingdarma

nanging dora yèn ratua
dene tan adarbe kanthi
pangakune mring manira
purwane sah sing nagari
tinilar ing garini
liwung atine anglangut
mrene dhapur kasasar
praptane ing sore wingi
Kèn Widati mèsêm atakèn mring raka

kakangbok manira tanya
punapa sampun abukti
ing dalu wau paduka
Widata mèsêm anjiwit
sawêngi sun kêloni
yayi liwat kumalungkung
ingsun kewran ing driya
arsa nora anuruti
sru sandea manawa tinilar mentar

eman pêkike sambada
sapolahe mawèh brangti
luwês baud ing srênggara
Widati mèsêm nauri
kakangbok mêne kadi
pangantèn anyar kadulu
yèn parêng kawularsa
wruh ratwèng Malawapati
Kèn Widata nauri sakarsanira

Widati saksana mentar
tumanduk ing têpas wangi
ririh dènnya miyak gubah
kèksi citrane kang guling
kadya hyanghyang ing tulis
cahya amindha sitèngsu
sang dyah kakênan ing tyas
miyat cahyane kang guling
cipta nglalu yèn tan kinanthi ing tilam

cangkelak anuli wangsul
Rêtna Widata tanyaris
apa sira wus uninga
marang ipèn ta kang guling
Rêtna Widati lingira
inggih kakang wus udani

tuhu kalamun abagus
baya Kamajaya nitis
kawula mulat sadhela
tanbuh sotane kang ati
baya ta sariraningwang
kêna ing guna lan dhasthi

kadya andulu cêmpaluk
kapengin têmên alaki
kangbok kawula anêdha
paduka sunga nanêmpil
sanadyan angindhakana
pangugunge sun kuwawi

kang raka alon amuwus
sakarsanira Widati
ananging wêwêkas ingwang
panggarapira dèn gêmi
kang rayi suka ing nala
sêsampure dèn waoni

asalin wastra sang ayu
sêsampur daragên adi
asinjang limar panggugah
solahe anjungkar angin
lir kusumèng bauwarna
citrane Rêtna Widati

dyan tumamèng jinêm arum
Rêtna Widata Widati
kadi Ratih lan Supraba
sapraptanira alinggih
nèng dagane pasarean
mangkana ingkang aguling

wus adangu dènnya wungu
datan saraba tumuli
mangkana anulya lênggah
sang nata kagyat ningali
Widata dinuk ing sabda
lir kêmbar sira wong kalih

datan asiwah sun dulu
warnane lan sira yayi
umatur Rêtna Widata
inggih punika kang warni
kadang kawula pamadya
awasta Rêtna Widati

marma marêk ing pukulun
arsa tumutur anyèthi
kalamun kinarsakêna
dadosa garwa sumêndhi
sang nata mèsêm ngandika
sukur yayi lamun sudi

Rêtna Widati umatur
dhuh gusti kula aturi
pinarak ing panti kula
sang nata ngandika aris
lah iya sakarsanira
pun kakang dhatêng lumirig

wangwang tumêdhak sang prabu
Rêtna Widati kinanthi
umijil dyan lumaksana
praptèng wismanira nuli
winawa marang paprêman
sampun tumangkêb kang samir

sang nata kalangkung baud
pangrungrume rêmih-rêmih
sang ayu dahat kacaryan
saratri karoron guling
praptèng wijiling aruna
warnanên Rêtna Witarsih

citranirendah linuhung
kadi kumala ingukir
arja sinjang cindhe sêkar
asampur gadhung malathi
asêkar gambir capaka
asêngkang bapang sinamir

sang dyah amicarèng kalbu
ing mêngko wus kalih ari
kangbok tan ana sêsanjan
sun tilikane tumuli
nulya mentar sang kusuma
ing panataran wus prapti

gumêndhèng dènira muwus
kangbok paran maksih guling
Rêtna Widati miyarsa
lamun ingkang rayi prapti
têdhak saking pakasutan
arsa manggihi kang rayi

maksih anendra sang prabu
praptèng natar Kèn Widati
tundhuk lawan arinira
kinanthi Rêtna Witarsih
têka mèsêm ing wardaya
yèn angucapa sang dèwi

si kakang apa ta angluh
cahyane alum awilis
kaya wong nandhang wiyoga
paran prawitane ugi
mèsêm dènira atanya
kakangbok punapa sakit

kang raka alon amuwus
bênêr panarkanta yayi
sun iki aduwe lara
kênèng tujuwola-wali
dene larane nênêka
dumunung anèng pok ati

sawêngi tan antuk turu
Widati mèsêm ing ati
aris dènira ngandika
kangbok ingsun mambêt janmi
prênahe anèng paprêman
Rêtna Widati nauri

apa nyalêmong sirèku
angarani ana janmi
sapa kang wani angambah
prajanta aparsa mati
Kèn Witarsih angandika
kawula arsa udani

Kèn Widati malih muwus
yayi sira sun tuturi
kangbok anêmu wong priya
anom citrane apêkik
aran Raja Anglingdarma
ratu ing Malawapati

ing mêngko lagi sun sambut
anèng kene mau bêngi
iku sira tingalana
mungguhing tilam aguling
Kèn Witarsih lumaksana
amiyak mandhalagiri

kèksi warnane abagus
sang dyah datan kêna angling
kasarkaran ing pamulat
arda kataman ing brangti
wulangun mring kang anendra
emut ing rakaglis bali

sapraptanira alungguh
ngandika Rêtna Widati
apa sira wus tumingal
mring Anglingdarma narpati
Rêtna Witarsih turira
kawula tumut anyèthi

ngawu-awu ing sang bagus
tumut amitung sukoni
dadosa garwa pamuntat
apa karsanira yayi
payo manjing pasarean
sang nata kapanggih linggih

Widati marêk ing ngayun
Rêtna Witarsih ing wuri
sri nataris atêtanya
lah ta sapa iku yayi
kang lungguh ingwurinira
umatur Rêtna Widati

inggih punika ri ulun
awasta Rêtna Witarsih
kadang kawula pamêkas
mila marêk ing sang aji
kêdah tumut amawongan
manawi kangge anyèthi

mèsêm angling sang aprabu
lah iya luwih prayogi
katri dadi garwaningwang
dèn pada lêgawèng ati
Rêtna Witarsih tur sêmbah
suwawi kula aturi

pinarak ing wisma ulun
tar wiyang sri narapati
lumaksana kanthèn asta
kalawan Rêtna Witarsih
sapraptanira ing wisma
lalu manjing tilamsari

sang ayu tansah rinungrum
saratri karoron guling
Rêtna Widata winarna
amicara jroning ati
Maharaja Anglingdarma
marmane tan ana prapti

Si Widati cidrèng wuwus
basane nyilih sawêngi
ing mêngko kongsi rong dina
mundur arsa andhèwèki
sun paranane sadhela
tumêdhak anulya prapti

kang rayi kapanggih lungguh
miro kêmbên èsmu wingit
Rêtna Widata atanya
rênguning driya sinandi
ana ngêndi lakinira
umatur Rêtna Widati

kawula anuwun bêndu
raka paduka sang aji
sinambut dhatêng arinta
pun Witarsih tumut ngabdi
dhumatêng raka Nglingdarma
tan kêna dèn suwalani

Widata manabda arum
sukur yèn mangkono yayi
alah mêmaru wong liya
dene padha kadang mami
lah payo padha linawan
wisata sang putri kalih

tantara dangu wus rawuh
kapanggih lênggah sang aji
karoron lan dyah pamêkas
kang nama Rêtna Witarsih
Widata Widati prapta
sang nata angacarani

padha alinggiha masku
sang sinung ling awotsari
wus samya lênggah atata
sri nata ngandika malih
hèh yayi Rêtna Widata
mêne manira kang gilir

sadina muwah sadalu
mring wismanira mas yayi
sang dyah katri atur sêmbah
datan lênggana ing kapti
ngandika malih sang nata
yayi ingsun arsa guling

sang ayu katri umatur
inggih paduka aguling
kawula têngga ing dagan
eca tyasirang narpati
sigra tumamèng paprêman
wangwang tumangkêb kang samir

sampun anendra sang prabu
umatur Rêtna Witarsih
bêbisik dhatêng sang raka
aluwe têmên wak mami
kangbok suwawi mamôngsa
mupung sang nata aguling

wus rêmbug putri katêlu
asalin busana sami
amusthi katga badhama
candrasa angandhut sêking
mentar mring seta mandhala
tantara ing don wus prapti

kawarnaa sang aprabu
ingkang tinilar aguling
wungu têdhak saking tilam
angandika jroning galih
marang ngêndi garwaningwang
katiga pisan asêpi

samana yatna ing kalbu
tuture wong nini-nini
sigra mentar sri narendra
mring kêbon-kêbon ngulati
tanapi mring jroning wisma
katrinira tan pinanggih

sang nata micarèng kalbu
ingsun arsa angyêktèni
ujare si nini tuwa
ri saksana matak aji
wasiyatira sang tapa
kang rama Kèn Sêtyawati

Bagawan Maniksutra nung
kang mêjang dhatêng narpati
wus awarna dhandhang seta
umêsat napak wiyati
mulat kukus aran tugan
anèng madyaning wanadri

wangwang pinaranan gupuh
sang malih warna ningali
dhandhang akèh awurahan
sambêran arêbut bukti
sang mancala warna mulat
wangkening janma wèh brangti

sang malih warna miranti
pratisthèng êpang mandira
arsa anginjên garwane
apa nyata môngsa janma
tuture nini tuwa
tan antara sri andulu
mring garwanira têtiga

anèng pamasaran sami
ambèrèk wangke manusa
samya milih sasênênge
binakar sigra tinadhah
sira Sang Anglingdarma
awicara jroning kalbu
bênêr tuture ni tuwa

arda pangunguning galih
mulat solahe kang garwa
mangkana osik ing tyase
eman têmên sira mirah
darbe tekad mangkana
ngong godhane rabiningsun
sang malih warna dyan mêsat

Widata dinunung dhihin
punika putri kang tuwa
winêdalan ngiringane
dèn alup nèng ngarsanira
dhandhang yèn angucapa
eman têmên mirah ingsun
bok aja amôngsa janma

sang putri ngandika aris
akèh dhandhang ing pasetran
têka muhung siji kiye
ambêlêr kaliwat-liwat
ngrêregoni wong mangan
dipanjêr-panjêr êndhasmu
ri saksana inguncalan

ati glis dènnya nampani
cinangkrêm ing suku kanan
sang dhandhang sigra angalèr
Kèn Widati pinaranan
ingalup anèng ngarsa
wus inguncalan jêjantung
acukat dènira tômpa

cinangkrêm ing suku keri
Kèn Witarsih pinaranan
datan wanèh pambekane
pêgêl ing manah sang rêtna
inguncalan lêlimpa
anulya age cinucuk
binakta muluk ing wiyat

tan adangu nulya prapti
Maharaja Anglingdarma
anjujug marang dalême
Rêtna Witarsih pamêkas
sampun awarna janma
mungkabi brêsihanipun
ingkang lêlimpa pinarnah

munggwing cêcupu winoring
gêgandan lan jêjêbadan
wusnya tinutupan malèh
tandya mijil sri narendra
laju mring wismanira
Kèn Widati tandya nambut
brêsihanira binuka

ingkang jêjantung tumuli
pinarnah ing cupunira
wangwang tinutupan age
laju dhatêng wismanira
Sang Kusuma Widata
sapraptanira anambut
brêsihanira binuka

saksana atining janmi
pinarnah ing cupunira
brêsihan tinutup malèh
karsanira sri narendra
maria môngsa janma
wusnya mangkana dyan wangsul
ing prênahira anendra

darpa pangunguniraji
anutup sariranira
sakamantyan kaduwunge
akrama sutaning ditya
apa ta durung têlas
dukaning dewa maringsun
dene ta nora kayaa

bênêr tuture si nini
ingsun dhewe kang nêmaha
maido tutursayaktos
Maharaja Anglingdarma
wus anèng pasarean
anglês ing driya amujung
nanging api-api nendra

ya ta kawarnaa malih
kang anèng setra mandhala
wus dangu tutug karsane
tuwuk dènira mamôngsa
angling Rêtna Widata
hèh yayi paran karêpmu
apa ta wus warêg sira

aja kasuwèn nèng ngriki
manawa wungu kang nendra
Rêtna Widati ature
inggih alêrês paduka
suwawi dèn aenggal
dyah katri parêng sumusuk
datan kawarna ing marga

aglis prapta jroning puri
sang nata maksih anendra
dyah katri sukèng driyayane
wus sêsotyarsa gagônda
anambut barêsihan
nulya ngungkabi cêcupu
kapitèng driya tumingal

atining janma kapanggih
ing cupu awor lan lênga
sang dyah micarèng jro tyase
apa wadine kang lênga
kaworan ati mêntah
ana rasane tyas ingsun
ati iki iya uga

kang sun uncalakên maring
dhandhang putih nèng pasetran
sampun kapanggih wadine
mring wismane arinira
Rêtna Widati wusnya
sêsotya wangwang anambut
brêsihan arsa gagônda

krêdyat sang rêtna umaksi
jroning cupu ana ulam
jantung kang dèn uncalake
mring dhandhang anèng pasetran
mangkya nèng cupunira
arda pangunguning kalbu
angraos yèn kaerangan

kang raka anulya prapti
pinapagkên anèngnatar
Rêtna Widata dêlinge
ingsun yayi katiwasan
sauwise sêsotya
ngungkabi brêsihan ingsun
ana atine manusa

rupa-rupane ya ugi
kang sun uncalkên mring dhandhang
Rêtna Widati ature
kawula datan prabeda
inggih kadya paduka
amanggih ulam jêjantung
kang sun uncalkên mring dhandhang

anèng pasetran pinanggih
majêmur lan jêjêbadan
tyas kawularda merange
umojar Rêtna Widata
hèh yayi yèn mangkana
payo maring wismanipun
yayi Witarsih ing kana

kang rada adoh asêpi
payo padha rêrêmbugan
sigra umentar kalihe
Rêtna Witarsih winarna
arda sokaning driya
dene jêjêbadanipun
kaisèn ulam lêlimpa

sang rêtnayu datan pangling
limpa kang pinèt ing dhandhang
ya ta kasaru praptane
Rêtna Widati Widata
cundhuk lan arinira
wus tata dènira lungguh
Rêtna Widata manabda

Witarsih dèn bêbisiki
yayi cêcupu manira
pinanggih ana isine
atining manusa mêntah
kèn Widati lingira
dhuh yayi cêcupuningsun
isi jantung awor lênga

Witarsih aris nauri
lisah ingwang awor limpa
katri karaos driyane
angucap Rêtna Widata
hèh yayi wruhanira
kawanguran olah ingsun
marang Raja Anglingdarma

mau api-api guling
sadargane tyas manira
tan samar mring ngong katrine
kalamun amôngsa janma
Anglingdarma kawasa
kang rayi kalih umatur
pundi margane uninga

duk tinilar maksih guling
Rêtna Widata lingira
wruhanira yayi karo
ingkang warna dhandhang seta
ika Sang Anglingdarma
limpa ati lawan jantung
wor lênga sing pakaryanta

sadarpa wirang kang ati
yayi paran karsanira
ari kalih parêng ture
dawêg kakang pinêjahan
Mahraja Anglingdarma
Widata nauri wuwus
iku dudu karsaningwang

apan ora utang pati
utang wirang naur wirang
nagih sautange bae
sun tan arsa mêjahana
mring Raja Anglingdarma
lah mayo padha tinundhung
aywa anglêlayu wirang

Rêtna Widata angambil
roning tal kinarya surat
cinitra ing kanakane
pamunya aji kamayan
panjanging ron sakilan
kalawan malih amundhut
roning tal kinarya salang

cinitrèng kanaka ciri
rêrajah janma anungsang
sêsalang cinanthèlake
nèng satêngahing wiwara
putri katri saksana
marêpêki kang aturu
umadêg anèng dêdagan

sang dyah sami matêk aji
tinarima ing jawata
Rêtna Widata dêlinge
sandhangên sira Nglingdarma
mêne wêwalês ingwang
sigra cinublês kang gêlung
ing ron tal kang mawa rajah

kagyat awungu sang aji
tandya anggurayang rema
roning tal anèng kiswane
dinudut-dudut tan kêna
anggubêt anèng rema
pragnya driyanirang prabu
aris dènira ngandika

lah siradudutên yayi
apa kang anèng mastaka
sang dyah asugal wuwuse
nora mambu wong sumêlap
basa yayi maringwang
lah sira lungaa gupuh
saka ing nagaraningwang

mentara padha samangkin
ingsun dahat nora sotah
mring sira nèng prajaningong
manira tan sudi miwah
tan rila sira ambah
sang dyah katri sarêng nundhung
aris ngandika narendra

paran dosaningsun yayi
dene sira siya-siya
sang putri asru wuwuse
babo dene takon dosa
bok aywa ulas-ulas
dosanta yèn ora ngaku
anginjên ing wong mamôngsa

sira rupa dhandhang putih
ambêbeka wong mêmangan
liwat dening salah gawe
sira kêna ing cintraka
ratu alaku cidra
prandene bisa gumagus
mundur ngucap takon dosa

mati anta bramatya putri têtiga
asru dènira angling
glis sira mentara
yèn wiyang sun badhama
sang nata aris nauri
mara tibakna
badhamanta mring mami

dene sira bosên marang raganingwang
ywa tinundhunga yakti
manira wisata
Kèn Widata anabda
lah aywa kakèhan angling
èstu manira
tan arsa ngaku laki

atanapi para ari-ariningwang
lumuh adarbe laki
wong ulah culika
Mahraja Anglingdarma
angartika jroning galih
wus kawadaka
unggwan ngong malih warti

dyan tumêdhak Maharaja Anglingdarma
ing tyas sêmu wiyadi
duk andungkap kwara
lagyarsa sumurupa
agupuh sang rêtna katri
parêng anabda
sami angupatani

sarwyanggêtak muga ta sira dadia
pêksi maliwis putih
gumyur manahira
Maharaja Nglingdarma
ginêtak marang sang putri
nyundhul sêsalang
praptèng natar amalih

warna kanang sarira akêbak êlar
bau dadi suwiwi
angilo sang nata
anèng toya jêmbangan
kèksi sarirane dadi
cakarwa seta
tyasira lir angipi

sakamantyan pangungunira ing driya
miwah merang kapati
amicarèng nala
sun ratu binathara
siniwi samèng narpati
atilar praja
mêngko dadi maliwis

baya ta wus pinasthi karsaning dewa
ing mêngko awak mami
dadi lêlampahan
Mahraja Anglingdarma
anglampus sajroning galih
lêng palastraa
yèn tan waluya nuli

sang mancala warna amadal pratala
andêdêl mring wiyati
sang putri têtiga
marudasta sru mojar
sandhangên wêwalês mami
sira Nglingdarma
lir mas kèntir ing warih

lingira dyah wong amirangakên mami
mêngko nêmu wirang
raganta dadi maliwis
eman têmên Anglingdarma

srênggarane Si Jênat amêmaladsih
sang dyah katri brôngta
kaduwung sajroning ati
kagagas langêning tilam

kawarnaa sira sang amalih warni
lir sundhul ing wiyat
ngumbara mêrêm kapati
merang myat sunaring surya

sangkin silêm andêdêl maliwis putih
kongsi pitungdina
dènira mêrêm kapati
tan padwistha ing wardaya

kang cinipta karsaning dewa sumarmi
narimèng satitah
wus mêlèk sang malih warni
aningali kang rêrawan

dahat wera ing madya nuswane inggil
wetaning rêrawan
pasabinan tinon asri
kacaryan dènnya tumingal

dyan tumurun sira sang mancala warni
jumujug ing nuswa
panglocitanirèng galih
tanah ngêndi iki baya

akèh têmên ing kene êndhog maliwis
atusan kawuryan
yèn anaa janma uning
sayaktine ingalapan

sang amalih warna saari saratri
mandon nèng rêrawan
kagèt sakèhing maliwis
umiyat cakarwa seta

apocapan sabaturira maliwis
hèh ta batur kônca
wetan ikana maliwis
putih cahyane gumilang

tanpa sangkan praptane tan ana uning
lah payo kinarya
raja sang maliwis putih
anaa kang sinewaka

sadhahare payo padha dèn saosi
wus rêmbug sadaya
wangwang angumbara sami
rêbut dhucung tandangira

samya marêk ngarsaning cakarwa putih
matur kang tinuwa
pukulun sang adi warni
kamantyan kapasang yogya

yèn sambada paduka ngong karya aji
sakalir karsanta
kawula ingkang naosi
saabdinta pra cakarwa

angandika sang amalih warna aris
ya ingsun tarima
sihira mring jênêng mami
sun iki lagi apapa

 nora arsa ingsun sira karya aji
mawèh susahira
sun nèng kene muhung mampir
mahyun nutugkên laksita

angulati ing saenake tyas mami
ri wusira nabda
sigra umabur ngulati
pasabinan ingkang rata

ingkang parêk desa sring kambah ing janmi
samana tumingal
sabin tandure amilis
wayahe lagi gumundha

ingkang kolah sawah sajung winatawis
aparêk lan desa
aran dhukuh Wanasari
pitung surup wismanira

yèku lalad praja ing Bojanagari
kang dhêdhêkah wasta
Dêmang Kalungsur ing nguni
mantri ing Bojanagara

purwanira kadukan dening narpati
pinarnah ing desa
môncapat lima atêbih
dene kang tumut awisma

amung wangsanira ingkang sami asih
dahat kasarakat
mesa sarakit kinardi
sêsawah sawangsanira

èstrinira sami wade godhong jati
myang èstrining dêmang
kaponakan jalu siki
Jaka Gêdhug wastanira

duk samana Ki Jaka angon mring sabin
sarwi mawa kala
sapraptanira anuli
umulat cakarwa seta

anèng galêng eca dènira salisik
tangginas Ki Jaka
galêng samya dèn pasangi
wusnya anggiring cakarwa

sang maliwis eca mèsêm jroning galih
mulat mring Ki Jaka
yèn angucapa sang pêksi
bok aywa kakehan akal

apan sêdya ngawulèng sira wak mami
marmi ta mangkana
ing nguni srinarapati
adarbe amêng-amêngan

kadi kêmbar lan Jaka Gêdhug kang warni
sasolah tan siwah
duk anèng Malawapati
dadyasih sang malih warna

sang maliwis putih anrajang tumuli
kalane Ki Jaka
linêbêtan suku keri
Ki Jaka sigra anggêtak

wikan lamun sang maliwis putih kêni
sru suka ambapang
sigra dènnya malayoni
tanbuh saharsaning driya

sang maliwis putih tandya dèn uculi
binopong mring wisma
mesanira tan tinolih
tinilar anèng pangonan

dyan lumaris Ki Jaka suka ing ati
sun duga abungah
pama ningali maliwis
putih cahyane gumilang

praptèng wisma Ki Jaka asru dènnyangling
hèh paman kawula
angsal maliwis aputih
cahyane lir guladrawa

kyai dêmang sigra anampèni
sarwi nabda mring pulunanira
mangan pira sinambêlèh
apelag warnanipun
karyakêna kurungan aglis
prayoga ingingua
adi warnanipun
sang maliwis seta mojar
hèh ki dêmang sampun andika kurungi
môngsa ngong mirudaa

kyai dêmang kagyat lir angimpi
amiyarsa wuwusing cakarwa
lalu saharsèng driyane
durung miyarsa ingsun
pêksi bisa ngucap lir janmi
wangwang sira wacana
marang rabinipun
hèh nyai gumatènana
sang maliwis putih sêmune abêcik
manawanggawa bêgja

sang maliwis awacana malih
ngong têmua tumamèng wisaya
wit sun pama nêdya ngèngèr
maring Ki Jaka Gêdhug
datan wêlas ingsun ningali
paman marang andika
myang ing Jaka Gêdhug
sabên dina masang kala
môngsa silih cukupa andika bukti
malah wuwuh musakat

kyai dêmang anjêngêr ningali
sapandurat datan awacana
yèn kawijila wuwuse
iki wataraningsun
dudu manuk-manuk sayakti
baya wong tapa salah
anitis ing manuk
nyai dêmang suka ing tyas
dènnya myarsa wuwuse maliwis putih
cakarwa malih mojar

ngong pitutur mring andika kyai
marènana amêmasang kala
môngsa cukupa pangane
Dêmang Kalungsur muwus
apa ingkang ginawe kaskil
mojar sang malih warna
ing prayoginipun
kita nêmêna sêsawah
lan nyi dêmang aywa adol godhong jati
angur adola tigan

lah suwawi ngong atêrkên ngambil
antiganing maliwis tur kathah
lan Ki Jaka Gêdhug bae
kawula nyai wêruh
ing prênahe êndhog maliwis
duk ingsun anèng rawan
wruh sasananipun
tinurut sang malih warna
dyan umangkat Ki Jaka kalawan bibi
wus prapta ing rêrawan

tinuduhkên donira tumuli
nyai dêmang mring sang malih warna
pira-pira antigane
tumpuk angundhung-undhung
nyai dêmang suka ningali
anulya ingusungan
pirang-pirang pikul
Ki Jaka wangsul ping lima
kyai dêmang tumut amikul ping kalih
êndhog dadi sajogan

sira dêmang angucap ing rabi
mentara mring pasar lan sutanta
antiga êdolên kabèh
yèn ana payonipun
atukua pacul lan arit
ingsun arsa sêsawah
maliwis sun gugu
sun marèni masang kala
nora bêcik drapon ywa sinêbut malih
aran Dêmang Wisaya

nyai dêmang umentar tumuli
lan Ki Jaka kang mikul antiga
praptèng pasar glis payune
nyai dêmang dyan wangsul
mawa buruh sadasa malih
sapraptanirèng wisma
antêlu ingusung
buruh sadasa kawratan
sapraptane ing pasar binorong dening
pra sambewara kathah

nyai dêmang sukèng tyas kapati
pêpayone antuk slawe reyal
nulya tuku sinjang age
kêmbên kalawan sabuk
atanapi nyampinging laki
wêlinge kyai dêmang
arit lawan pacul
anêmpur midhe akathah
tuku lênga kalapa kalawan ragi
arsa barêsih desa

nyai dêmang dhasar bisa laki
kadoyanirèng priya tinumbas
datan lali têtèrèke
kupat cabuk lan krupuk
têtukone dadi rong rinjing
binuruhkên maluya
angirid bêbakul
Jaka tininggal ing pasar
wus atumbas saptangan jingga tinêpi
lan sabuk bangun tulak

nyai dêmang ing wisma wus prapti
aris mojar sang amalih warna
Ki Jaka tinakokake
kang tinanya sumaur
karyèng pasar ing mau budi
anjaluk kacu jingga
sang maliwis muwus
sun arsa mapag Ki Jaka
dyan ngumbara Jaka kacundhuk ing margi
sondhèr saptangan jingga

mencok munggwing pundhak sang maliwis
alon tanya marang kyai Jaka
yayi sira dene suwe
apa kang sira tuku
Jaka Gêdhug nauri angling
ingsun tuku saptangan
jingga limang suku
lawan sabuk bangun tulak
mung sajampêl lan jingga gunggunge dadi
arêga pitung sêka

nyai dêmang sampun asêsaji
antuk-antukira saking pasar
dèn sajèkkên ing lakine
kyai dêmang amuwus
payu pira dene agêlis
payu salawe reyal
reyal molu likur
ki dêmang suka ing driya
dhasare wus lami pailan jalwèstri
andhatêngakên karsa

salamine nganggur dahat miskin
mangke ing sakapti katutugan
mangan kupat kadoyane
lawuh cabuk lan krupuk
wusing ratri sami aguling
risang mancalawarna
rikalaning dalu
anênêdha ing jawata
dènira tan asare sampun alami
marma ngraos karipan

maring natar risang malih warni
dyan umabur pratisthèng wuwungan
salisik arsa asare
nglês kasilir ing bayu
myarsa swara sajroning guling
hèh Raja Anglingdarma
yèn sira nora wruh
garwanira Dèwi Sêtya
kang atunu nitis mring Bojanagari
panêngran Kèn Srênggana

marma sira awarna maliwis
marga kêna ing papa cintraka
ping catur kasisipane
kasiku ing dewagung
dhihin manah Sang Nagagini
kapindhone kuthilang
kaping tiganipun
sira anampik Kèn Uma
kaping catur kita mirangakên maring
putraning Danawendra

dene sira benjang wus pinasthi
rabi putri ing Bojanagara
nanging dèn yitna ing têmbe
poma wêwêkas ingsun
aywa wania utang pati
marang sapadha- padha
manusa tumuwuh
aywa kurang panarima
tarimanên pasihane Hyang Pramèsthi
kinarya lêlampahan

kagyat wungu sang mancalawarni
wus kaèsthi sêsambèning swara
sadarpa panarimane
angartika ing kalbu
aksamanên sisiping dasih
muga ingemutêna
ing sadèrèngipun
samana tatas raina
kyai dêmang jalwèstri wus samya tangi
sang cakarwa nèng natar

kyai dêmang awacana aris
apa karyanira anèng natar
cakarwa seta wuwuse
kula saratri muput
anèng natar ajagi maling
mèsêm kiyai dêmang
alon wuwusipun
bilih minôngsa ing sarpa
mêngko bêngi sarea tunggal lan mami
samar akèh garangan

kacarita ing alami-lami
kyai dêmang wus adarbe kandhang
kêbone katêlu gudèl
sabên dina maluku
awacana sang malih warni
ingsun angon maesa
ngiras tunggu tandur
ki dêmang nauri sabda
aywa angon manawa ana priyayi
mundhak pinundhut sira

sang awarna cakarwa wus lami
unggwanira anèng wana sêkar
kacatur lagi adhedhe
nulyana pêksi rawuh
sêsikatan jalulan èstri
mencok anèng pang soka
kang lanang amuwus
balilu kang duwe omah
ana êmas rong êncèh datan udani
dèn palaur kangelan

sêsikatan èstri anauri
yèn jawane atakon ing priya
wong lanang ngêndi ênggone
sikatan jalu muwus
kapêndhêm nèng sajroning bumi
sore sakaning kandhang
kang wetan donipun
mèsêm sang amalih warna
datan samar mring basane kang kumêlip
sigra manjing ing wisma

alon mojar sang maliwis putih
paman dêmang manira tur wikan
soring kandhang ana mase
rong êncèh kathahipun
lah andika suwan tumuli
ngisoring saka wetan
ujare kang tutur
ki dêmang sugal lingira
apa sira angrêmpêlu ki maliwis
bisa agawe warta

nyai dêmang anauri aris
bok ginugu sinuwan sakêdhap
manawa têmên ujare
ki dêmang asru muwus
kaya rare atimu nyai
tanbuh kang sira gita
wicaraning manuk
yakti sauni-uninya
pae janma yèn muni kalawan arti
prandene akèh cidra

Jaka Gêdhug anambungi angling
yèn si kakang môngsa ta linyoka
suwawi sinuwan age
kadar pintên puniku
ngong pribadi kang andhudhuki
inggih kangelan pira
ki dêmang gumuyu
yèn ngong suwani tan ana
kenthol griwis ing mêngko manira gitik
ing linggis saurira

lah andika yaktèni rumiyin
dèrèng masthi lamun linyok ingwang
dumèh manuk wicarane
ki dêmang tandya mundhut
pacul suwan kalawan linggis
lah mara tuduhêna
ngêndi prênahipun
sang malih warna atêdah
dyan pinacul Ki Jaka asru anglinggis
mas mawur êncèh pêcah

kyai dêmang anjêngêr tan angling
dènnya mulat kancana akathah
pacule sinèlèhake
ambapang sukèng kalbu
Jaka Gêdhug niba anjungkir
nèng siti gêgulungan
êntyarsa kalangkung
nyai dêmang sigra prapta
sru anjêtung dangu datan bisa angling
mulat kwèhning kancana

kalih êncèh kêbak kancanadi
nyai dêmang kadya wong supêna
keragan ing pandulune
kancana dyan sinambut
binakta mring wisma sarya ngling
de tan pracayandika
marang sutèng ulun
bênêr ujare Si Jaka
sadulure ki êmas maliwis putih
nora watak dêdora

ri saksana sinambut sang mliwis
sinunggi-sunggi dening ki dêmang
cakarwa seta wuwuse
mangke udhuna ingsun
datan ilok teka dèn sunggi
ki dêmang aris mojar
anggèr kaul ingsun
pantês kawula sunggia
trusing tingal kadya pandhita linêwih
ulun anggêhên bapa

aris mojar dhumatêng ing rabi
poma sira aywa wani marang
ki êmas maliwis putèh
payo padha dèn ugung
sapolahe êmongên nyai
hèh Jaka Gêdhug poma
mongên kakangamu
aywa nyiptakumapalang
dumèh mliwis putih kalamun linêwih
têka kabêktènana

sang cakarwa awacana malih
paman dêmang wêwêkas manira
yogyandika èstokake
mungguh rèhing tumuwuh
nglêluria kang arjèng budi
miwah pun bibi dêmang
dèn ambêk rahayu
wêlasa mring wong malarat
ingkang sinung mrêti mituhu nauri
anggèr inggih sandika

byatitanên samana wus lami
sang maliwis anèng Wanasêkar
ki dêmang dahat sugihe
dadya tungguling dhukuh
langkung gêmah ing Wanasari
warunge dadi bandar
bakul akèh rawuh
wong môncapat môncalima
akèh kerut awisma ing Wanasari
wong tigang atus ana

sami suyud desa kanan keri
miwah sampun jêjaro pawisman
kadya nagara rakite
dhukuh ing Wanasantun
sira dêmang sampun amukti
kêbo sapine aglar
tanna ênggènipun
mangkana kiyai dêmang
salin wastra angangge pating saluwir
nyangking reyal satapas

muhung batur siki kang umiring
umêsat mring wismane sudagar
Ki Byantara kêkasihe
tundhuk tata alungguh
Ki Byantara wuwusiraris
ki dêmang paran karsa
marang wismaningsun
saurira kang liningan
manirarsa tuku wismanta sawiji
lamun pêthuk ing driya

Ki Byantara mojar èsmu bêngis
sakalangkung ingina ki dêmang
sarya mèsêm pangucape
rêgane wismaningsun
sèwu reyal ing ngarêp buri
kang siji yèn andika
sun wèhkên rongatus
nora amawang sarira
baya mêndêm bêbêde pating saluwir
ngêndi antukmu reyal

rabinira adol godhong jati
kaskilira amung masang kala
ki dêmang gya ngasrahake
reyale kalih atus
Ki Byantara wau ngingkêdi
sun ora adol omah
tan awèh tinuku
ki dêmang asru angucap
apa nganti ingsun matur ing ki patih
ngong sêrêg ing parentah

de madayèng ujar wus kawijil
sun pêpoyan marang kyai jêksa
angaturkên sanalare
yakti sira kang luput
têmah kênèng patrapan adil
ajrih sira Byantara
lah andika usung
sampun matur ing parentah
kyai dêmang saksana pamit umulih
angrasaya wong kalang

ing padesan samya dèn opahi
gumarudug sêlur ngusung wisma
tinindhihan ing lurahe
padha sadina rampung
kang ngadêgkên para undhagi
wismanira ki dêmang
apelag tur unggul
sampun amukti wibawa
sakwèh janma miskin samya dèn ingoni
kapêdhakira kathah

nyai dêmang tansah ambandhani
janma ingkang kaniran utsaha
kèh mulur dadi sugihe
têtêbusanira gung
bakul kathah dèn urip-urip
sami sinung pakaryan
pêdagange agung
dadi pangungsèning kathah
jalu èstri ki dêmang mardawèng budi
titir karya kadarman

dananira gung lir toya mili
marma wimbuh-wimbuh ing kawiryan
wus dadi bandar pasare
sangkin kèhing kang kerut
wong awisma wus notog rawi
ya ta sang malih warna
samana pinangku
tan pêgat sinuba krama
pasuptane kathil kancana kinardi
ingangkah putranira

sang cakarwa awacana aris
ingsun paman akarsa umentar
saking Wanasari mangke
kyai dêmang sumaur
sampun kesah-kesah mas gusti
balikan mêmundhuta
kang sarwadi luhung
punapa kinarsakêna
lamun ana kasisipane wak mami
gusti aksamanira

lamun anggèr arsa mawikrami
kumacèlu solahing manusa
ingsun kang mikramèkake
prawan kang ayu-ayu
nadyan lima ingsun sanggupi
sumônggèng karsanira
gumujêng sumaur
wau kang amalih warna
paman uwis katêdha sih ta mring mami
ingsun tan arsa krama

benjing kula arsa krama bilih
antuk putri ing Bojanagara
Srêngganawati wastane
nanging ta raganingsun
lir ngrêmpêlu tan mawang dhiri
dupara kalakona
dene ingsun manuk
nanging sun têdha ing dewa
lamun ingsun tan bisa arabi putri
paman lêng palastraa

lon tumurun sang maliwis putih
arsa dhedhe anèng panataran
wontên kapodhang arèrèn
mencok pratisthèng kayu
mung sasomah kang èstri muni
atanya marang priya
yèn jawane muwus
hèh kakang karaning apa
yèn sun mulat ing natar ngisor kumuning
sumingêb panon ingwang

myang sênêne asingêr asari
sangandhape kang wraksa alêtan
hèh kakang apa wadine
kapodhang jalu muwus
wruhanira ing kono yayi
ana pêndhêman êmas
sangisoring kayu
kèhe iku rong tabêla
ya ta mèsêm wau sang amalih warni
myarsa jaring kapodhang

datan samar sang maliwis putih
mring artine kapodhang pocapan
sigra umibêr mring bale
ki dêmang sinung wêruh
paman age andika mriki
kang sinung ling gya mêdal
lan Ki Jaka Gêdhug
ki êmas wontên punapa
animbali maliwis putih nauri
andika mèta suwan

Jaka sira umalapa linggis
muwah pacul sasoring kajênar
sira dhudhuka dèn age
pan ana êmasipun
sangisoring kayu kumuning
kathahe rong tabêla
ki dêmang agupuh
ngambil pacul lawan lêmpar
Jaka Gêdhug tangginas amawa linggis
tan purun maidoa

gupuh-gupuh sami anyuwani
udakara jêmbare saasta
tutup tabêla katojèh
ki dêmang asru muwus
dhuh gustiku ki mas maliwis
nyata têrus ing tingal
saujare tuhu
Ki Jaka Gêdhug ambapang
kyai dêmang angawe-awe kang rabi
hèh nyai marenea

sang ingundang sigra amarani
dahat tustha dènira tumingal
ing tabêla kêbak mase
ri saksana lumayu
korinirèng jawi kinunci
manawa kadhatêngan
têmah kèh kang wêruh
ya ta sigra ingusungan
êmasira sampun winadhahan pêthi
awor lawan sêsotya

suka ing tyas dêmang jalu èstri
sangkin karantan ing sugihira
tanbuh ênggèning bandhane
sakarsanira tutug
anêbusi Makasar Bugis
miwah Bali irêngan
Ambon lare butun
dwara sinung padaraksa
tundha tiga amawi jandela inggil
kadi wismèng bupatya

sakalangkung awibawa mukti
dhukuh Wanasari dadi praja
agêmah bandar pasare
wong dagang akèh rawuh
sang cakarwa tan kêna mijil
ki dêmang datan suka
yitnane kalangkung
manawa katur ing nata
pinundhuta pêksi putih ing sang aji
têmah kingkin ing driya

nêngêna datan winarni
Dêmang Kalungsur kang lagya
amangun kawibawane
gantya ingkang winursita
Radyèng Bojanagara
raharja gêmah anulus
wadyalit asuka wirya

nagri êloh ajahnawi
pasir mawukir abandar
wadyalit eca manahe
murah sandhang lawan pangan
tan ana wong durjana
bisikanira sang prabu
Mahraja Darmawisesa

kacarita sri bupati
tan darbe atmaja priya
amung satunggil putrane
wanodya endah utama
ing jagad tanpa sama
lir Dèwi Ratih anurun
jêjuluk Rêtna Srênggana

rumuruha datan olih
kang mimba kusuma rara
arurus sêdhêng dêdêge
kasusrèngrat pramudita
putri Bojanagara
sumbu angyupa kinunjul
tar ana ingkang tumula

akathah satriya mantri
jawi miwah tanah sabrang
samya ngêbun-êbun sore
sang rêtna wiyang akrama
lagyarsamong sarira
dinama-dama ingugung
de rama putra sajuga

wasis sakaliring kardi
putus sasmitaning sastra
lir guladrawa swarane
rikala sang dyah amaca
padha èstri kasmaran
mangkana wau winuwus
suruping Hyang Bagaskara

kulêm sumilih nujoni
purnama dina Anggara
Rêtna Srêngganawatine
pinarak ing palataran
andhèr para pawongan
sambita inya nèng ngayun
praptèng diwasaning ratrya

tan arsa kondur sang putri
pawongan turu sadaya
kusumayu nglês alinggèh
jroning anendra umiyat
murub ing ngarsanira
lan ana swara karungu
mangkana ujaring swara

hèh wruhanta urub iki
cahyane putri palastra
lêbu tumangan patine
ing Malawa prajanira
aran Ambarawatya
saksana wau kang urub
sirna tumamèng nasika

kagyat sang rêtna atangi
emut kalamun nupêna
mandya anggarjitèng tyase
rumaos sihing jawata
dhawuh gung anarima
sang dyah sigra nangi sagung
pawongan êmban lan inya

sadaya sampun atangi
ri wusira atêtoya
umarêk ing sang lir sinom
sami amicarèng nala
dene amandhan rawa
amanglingi gustiningsun
kadi puspita umêkar

cahya wênês anêlahi
tulya kirana purnama
wanèh kalawan sabane
bêbisik lan rowangira
sang rêtna ris ngandika
apa kang padha korêmbug
matur anêmbah ni inya

ingkang dipun gunêm gusti
mring abdi-abdi sadaya
dene ewah padukanggèr
warna lir angsoka mêkar
cahya amindha wulan
langêne wimbuh wèh yungyun
sang dyah mèsêm angandika

jêr sira padha aguling
nora katurunan cahya
ingsun kari mêlèk dhewe
linggih mêrêm-mêrêm ayam
sun katurunan cahya
ing wayah wus bangun esuk
wangwang kusumaning pura

umarêk ing sri bupati
wus praptèng byantaranira
ing rama sigra dèn awe
agêpah marêk ing ngarsa
angaras pada nata
sri ngayuh jangganing sunu
kinuswa êmbunanira

ngandika sri narapati
mring putra tungtunging driya
hèh nini apa karane
têlung dina ora marak
paran ta sira roga
lalu marase tyas ingsun
mèh ingsun ngagnya madaka

lan ingsun pangling umaksi
nini marang cahyanira
wênês ijo sêsunare
kadi angsana umêkar
wuwuh raras rumira
apa ta paningal ingsun
karoban ing bêsusira

sang dyah matur awotsari
ing rama sri naradipa
nutur saparipolahe
duk katurunan ing cahya
purwa madya wasana
wismaya sang maha prabu
arum wijiling wacana

hèh Sèbêtan dèn agipih
wong jro pura undhangana
yèn putraningsun ing mangke
jêjuluk Dèwi Ambara-
wati lan Si Apatya
Purwanagara dèn gupuh
ngundhangana wong sapraja

kang kinon matur wotsari
cundhuk lan mantri wisesa
dhawuh timbalaning katong
kya patih matur sandika
sigra suwarèng bala
yèn ing mangke Sang Rêtnayu
Srênggana asilih nama

jêjuluk Ambarawati
wus misuwur wong sapraja
miwah wong dalêm purane
ya ta na gêmpalan kôndha
Brahmana saking sabrang
Ni Bramani èstrinipun
ngumbarèng Bôjanagara

nèng ngriku dadi patinggi
padesan pinggiring wana
pawisman kèh raksa gêdhe
akêdhik rowange wisma
kang èstri lagya nyidham
sêdhêng pêpasihanipun
Ni Bramani ambêbana

hèh ki omah sun kapengin
mangan tawon lan madunya
bok sira upayakake
Ki Bramana aris ngucap
sarwi angaras-aras
karia yayi atunggu
wisma sun mentar mring wana

wisata Bramana sarwi
anyangking bumbung mring wana
wus sinangkêlang kudhine
dèrèng dangu entarira
ya ta kang kawarnaa
wontên gandarwo nênamur
umêdhun saking mandira

wruh lamun Bramana sêpi
sang gandarwo sêdyanira
anggora-gadha rabine
sampun arupa Bramana
sapanganggene sama
tiniru anyangking bumbung
sapraptanira ing wisma

linggih ing bale rêspati
Bramani tan wrin yèn ika
gandarwo namur priyane
anyidhêp yèn kakungira
de tan siwah ing warna
miwah sabusananipun
antuk tawon lan sarkara

kagyat angling Ni Bramani
dene enggal lampahira
antuk madu lawan tawon
kang mindha warna lingira
yayi wus bêgjanira
ing wana kang pinggir iku
ngong manggih brungkah sajuga

ana tawone sun ambil
madune liwat akathah
lawan ingsun age-age
kamantyan onêng mring sira
payo padha anendra
Bramani sigra sinambut
binakta mring pasarean

wus nirandhatêngkên kapti
gya mijil kang mindha warna
mulih marang kayu gêdhe
Ki Bramana nulya prapta
saking ing wana wasa
antuk tawon lawan madu
wangwang umanjing ing wisma

apanggih kalawan rabi
solahe karagan-ragan
angaras aris wuwuse
yayi kêkarêpanira
tawon lan madu angsal
ingsun akangên kalangkung
mring sira payo anendra

Ni Bramani datan angling
anjêngêr mijil kang waspa
yèn kawijila wuwuse
ika mau silih sapa
dadyaris awacana
sarya angusapi kang luh
manira nora anduga

pira suwene aguling
karoron lawan manira
Bramana sugal saure
apa têmên ujarira
Bramani awacana
lêng tumêkaa ing lampus
tan arsa watak dêdora

cihnane maksih puniki
tawon kalawan sarkara
durung sun olah tawone
mêgap-mêgap dènnya nabda
waspa drês lir turasan
kalangkung bunêk ing kalbu
Ki Bramana sru bramatya

dènira ngucap awêngis
lah iya wong êndi baya
wani nyidra rabiningong
apa nora kulak warta
dira nyidra Bramana
saka ing sabrang kinaduk
purun tur para sudukan

ingsun asênêt tan mamrih
balia kang laku cidra
lamun ana wong atakon
warahên ingsun nèng kitha
lêgane ingkang manah
muga ta nulia wangsul
ingkang amindha manira

sun ujane padha siji
nadyan silih asaktia
môngsa ta kandhaha ingong
lawan wong ulah culika
ngêmbuli darbèking lyan
yakti kajog ingkang kantun
têmah ngradon durtanira

lah sira karia yayi
sun sênêtan Ki Bramana
sarwi anggabus pêdhange
ya ta wau kawarnaa
sang gandarwo uninga
kalamun Bramana suwung
gya mudhun saking mandira

sêdya anênamur malih
sampun arupa Bramana
tiniru sapanganggone
mandya kacaryaning driya
dènira pêpanggihan
lan Bramani marmanipun
drubiksa tan kondur ing tyas

ri sapraptanira ing wisma alênggah
Ni Bramani sinandhing
sarwi ajêjegang
sarta asèndhèn saka
kalangkung suka ing ati
sang mindha warna
dènira sandhing linggih

Sang Bramana janma prastawa umulat
lamun ana wong prapti
alinggih ajajar
kalawan rabinira
madêg kasuraning ati
anarik pêdhang
wajanira ginigit

nulya mijil kapanggih ayun-ayunan
angling sarwi nudhingi
hèhwong êndi sira
dene alinggih jajar
lawan rabiningsun anjing
tanpa dêduga
wong pantês tinampiling

kang amindha warna sru dènira nabda
sira iku wong êndi
lumêbu ing wisma
têka angliga pêdhang
wong pantês dèn balojodi
kang kaya sira
taman wrin ing dêdugi

wus angikal suduk Sang Bramana setan
Bramana janma nuli
ngikal pêdhangira
samya sudirèng nala
sumbar-sinumbaran kalih
butêng kabangan
kalihnya kaduk wani

lir parênjak tandange Bramana setan
sudukira kumitir
parêng anarajang
sira Bramana janma
pêdhang nèng asta kumitir
udrêg-udrêgan
rame asili ukih

sarosa srang-sinêrang silih marjaya
gantya kêris-kinêris
myang pêdhang-pinêdhang
tan ana kang tumama
arame lêmbing-linêmbing
padha prawira
kuwêl banting-binanting

wusnya rêmpu sakathahe kang gêgaman
salin gitik-ginitik
akèh wraksa rêmpak
dadya tunggang-tinunggang
arame bithi-binithi
candhak-cinandhak
sêndhal-sinêndhal sami

Kèn Bramani kêtarda èmêng ing driya
mulat ingkang ajurit
tan bisa miliha
dene jumbuh ing warna
swara myang solah anunggil
yèn angucapa
kang êndi laki mami

kaku ing tyasira puwara karuna
sêsambat amlas-asih
dhuh dewa bathara
paran polah manira
dene sun tan bisa milih
mring priyaningwang
marase ingkang ati

iya lamun mati ingkang mindha warna
manawa angêmasi
lakiku kang nyata
paran ta polah ingwang
dhuh dhuh êndi laki mami
Bramani mara
mring unggwane kang jurit

asru mojar mring kang sami pôncakara
kèndêla kang ajurit
sun aywa rinêbat
pan dudu rabinira
karo dudu laki mami
padha mintaa
bênêr maring nagari

Natèng Bojanagara luwih kuncara
putus ing raja niti
sapa ingkang mênang
pradata masthi dadya
laki manira sayêkti
sakarsanira
kangjêng sri narapati

apan ratu iku sêsilihing  dewa
bangkit akarya adil
sira padha tukar
angrêbut raganingwang
bokmanawa têmah mati
sampyuh wak ingwang
wanèh kang andarbèni

lamun sira karo padha sih maringwang
rêbutên kranèng ririh
turutên tur ingwang
payo marang nagara
Bramana manusa angling
môngsa wêdia
rèh sira rabi mami

asru mojar sira kang amindha warna
nadyan ingsun tan ajrih
mradata lan sira
jêr nyata rabiningwang
sigra umangkat lumaris
marang nagara
samarga ting barêkis

Ni Bramani lumaksana munggwing têngah
Bramana janma nganthi
astanira kanan
kang mindha warna kiwa
Bramani kêsêl anyapih
sira Bramana
janma amuwus aris

aywa samar yayi marang raganingwang
sun grajanta sayakti
duk ana ing sabrang
rewangmu kawlas-arsa
tumêka ing tanah Jawi
dèn aku sira
mring wong amindha warni

SangBramana setan sru nambungi sabda
aywa kogugu yayi
iku ujar kêmat
ingsun lakimu nyata
Bramani sayah anapih
dadi tongtonan
asrang lir dhandhang muni

