wus angrasuk kaprabon narpati
abusana kaot
wus apaès lir hyang-hyang baguse
singa mulat padha lênglêng brangti
duk miyos tinangkil
upacara mêthuk

wus lumampah ngarsaning narpati
caratan paidon
prangmêdani panjrah pawohane
wohing jênggi wuri sawunggaling
banyakdhalang kari
kandhaga sumusul

orêg kabèh sagung ingkang nangkil
sadaya samyanon
sri narendra adi busanane
angluwihi sagung ingkang nangkil
sakèhing pra mantri
jrih mulat tumungkul

lyan anaa wadyanya nyamèni
busananing katong
gya kinèn ngudurakên kancane
sarywa ngliningan tan crah prayogi
undurna aririh
prasami lumayu

wusnya salin nulya wangsul nangkil
warnanên sang katong
wus pinarêk ing singasanane
asung cipta mring sakèhing mantri
sakèh wadya ajrih
lungguhe tumungkul

datan ana swaraning kumrisik
miwah kang kêkayon
datan ana obah sakathahe
saking paksi tan ana kumlisik
kêmasan lan gêndhing
myang kang manuk êngkuk

amung punika kapirsa muni
pinirsa dening wong
langkung rêsming kapirsa swarane
wus adangu sira sri bupati
dènira tinangkil
ngandika sang prabu

amariksa kathahe prajurit
Bêlambangan kang wong
sapa ingkang amojok jurite
sami matur sakathahe mantri
anênggih rumiyin
kang rosa prangipun

anandhahi pangamuking Bali
jajênêng sang katong
Padurêksa punika wastane
wontên sadhèrèkipun satunggil
angamuk ing wêngi
langkung sêktinipun

pun Wôngsakartika wastanèki
ngandika sang katong
iku sapa mangkono arane
dening ingsun durung wruh ing nguni
sigra awotsari
kang dinangu matur

nênggih nakipun paman sang aji
Pringgalaya kang wong
ingkang dumadya wawêri rajèng
nênggih ngriki ingkang anglampahi
malingi sang aji
karuhun tinundhung

angandika wau sri bupati
sakèhing sanak ngong
lamun nora ana pakewuhe
nglakonana lara lawan pati
yèn ana kang jurit
iku kang angamuk

mara timbalana dipun aglis
sêbaa maring ngong
lawan sira Padurêksa mangke
ingsun junjung kaki adipati
Têpasana adi
iku lungguhipun

ajajara lan santana mami
sèwu kang lêlunggoh
pra santana angèstrèni kabèh
sigra jêngkar sang nata tinangkil
malêbêt jro puri
pra garwa amêthuk

tan kawarna laminya ing mangkin
midhangêt sang katong
ing Sumêndhang Ngukur pambalike
langkung duka wau sri bupati
wus mijil tinangkil
wau gung supênuh

para mantri wus angudanèni
yèn duka sang katong
mukanira konjêm siti kabèh
langkung ajrih mulat ing narpati
tan ana kumlisik
prasami tumungkul

èsmu duka sang nata dèrèng ngling
dhumatêng punang wong
ing Sumêndhang Angukur wartine
kang katur mring sun mêngko ambalik
gêcêkên tumuli
lan nagara Ngukur

Si Tumênggung Singaranu aglis
lan sabalanya wong
lurugana ing Ngukur dèn age
lan tumpêsên sakathahing jalmi
sok lananga ugi
aywana kang kantun

wong bumija iridên dèn aglis
numbakanyar kang wong
lan wong sèwu iku sakancane
iya adunên kabèh ajurit
lawan wong pasisir
milua anglurug

para mantri kang kinon wotsari
ngandika sang katong
lamun kalah wong Ngukur jurite
lah tumpêsên kabèh ywa na kari
kang kinèn tur pamit
lèngsèr nêmbah mundur

wus lumampah sakathahing mantri
wong Bagêlèn kulon
wong Bumija mijil gêgamane
wong pasisir sampun dèn utusi
prasami ajangji
Banyumas akumpul

tan kawarna pan sampun apanggih
gêgaman agolong
ing Banyumas gone kumpul kabèh
wus arêmbag bubar para mantri
tan kawarnèng margi
wus prapta ing Ngukur

wong pasisir êlor dèn barisi
wong Banyumas kulon
wong Bagêlèn kidul ing barise
wong Bumija wetan dènnya baris
wus amêtu jurit
kuthane kinêpung

wong desane sami dèn boyongi
kang lanang punang wong
pinatenan kabèh lan bocahe
arsa angamuk datan kuwawi
wong jro kitha tintrim
pan sami akuru

wus agilig sagung wong Matawis
ngrangsang kutha kang wong
miwah para bupatine kabèh
sigra kinèn têngaraning jurit
gêgaman wus mijil
sarêng angkatipun

wong jro pura kabèh sami nangis
gègèr jaga awor
bupatine wus cilik atine
prajurite tan kênèng tinari
uwus ngrasa mati
budine anglunthung

wong Mataram samya anglêbêti
wong jro kutha riyon
ingkang wani arêmpêg ature
sigra mangsah anêmpuh ing jurit
nulya anglêbêti
wong kutha tinêmpuh

Adipati Sumêndhang wus kêni
binêsta binoyong
wong wadone wus tinawan kabèh
gêdhe cilik datan ana kari
wus binêkta mijil
tangisira umyung

wong ing Ngungkur ingkang dèn gendholi
cacah sèwu ingkang wong
sampun bubar kabèh ing barise
tan kawarna lampahirèng margi
wus praptèng Matawis
katur ing sang prabu

yèn ing Ngukur sampun kawon jurit
wongipun kaboyong
sampun tapis kabèh wong lanange
langkung suka wau sri bupati
tan winarnèng kawi
anênggih winuwus

kala kangjêng sultan acangkrami
midêr-midêr kêbon
saampilan tlêmpak landheyane
kajêng wrêgu kampil ing wadyèstri
nèng kêbon pan asri
buron wana agung

sapraptane kakêbonan asri
jêng sultan amanggoh
kidang jalêr kalangkung galake
iku kalangênaning narpati
kidang umulat ing
sultan gya tinêmpuh

kangjêng sultan wus prayitnèng wèsthi
ampilan kang waos
wus ingagêm talêmpak ngastane
kidang nandêr sultan anadhahi
andhêman ngênèni
raina sumêmbur

nanging kidang asru pambantêring
anêmpuh sang katong
tlêmpak wrêgu sangêt mantêlunge
krana kidang prapta nèng ing ngarsi
malah sultan kongsi
kagêyor kang pupu

nanging datan karaos kang wêntis
panggayoring buron
saking jêng sultan dahat têguhe
dadya tan pasah wêntis kang busik
wusing kidang mati
sultan ngandika ris

iya sakèhe nak putu mami
ing sawuriningong
aywa ana nganggo landheyane
wrêgu apan iku nêniwasi
sigêgên sang aji
dyan malih winuwus

kangjêng sultan jênêngira aji
kadhatone roro
ing Sagara Kidul satunggile
Nyai Kidul kagarwa narpati
mila sri bupati
kalih puranipun

Nyai Kidul mapan iku pêri
parayangan katong
nora suka pan dudu jatine
mapan mijil saking manungsèki
putraning narpati
ingkang asêsunu

duk kapanggih putra ingkang brangti
sarêng mulat kang wong
sarêng korud putra lan putrine
saking karsaning Hyang Kang Linuwih
rasanya anunggil
dadya Nyai Kidul

kangjêng sultan arsa acangkrami
bubaring kadhaton
Pamancingan samana jujuge
sampun prapta têpining jaladri
sakathahe pêri
prasami amêthuk

Nyai Rara pan sampun lumaris
amêthuk sang katong
êjim pèri padha ngiring kabèh
anampani caraka narpati
sang nata kinanthi
dening Nyai Kidul

