wus busana jêng sri narapati
akampuh di kaot
yèn dinulu lir Parta citrane
wadya mulat kadya lêlêng brai
duk miyos tinangkil
upacara mêtu

wus lumampah pacara narpati
ing ngarsa sang katong
banyakdhalang endah pawohane
kang gêndhaga tuwin sawunggaling
capuri ing ngarsi
ardawalika gung

orêg kabèh wadya kang anangkil
apan samya anon
kangjêng gusti nênggih ujwalane
asri tinon busana narpati
sagung ingkang maswi
prasamya atakut

lamun wontên pangangge anyami
lawan agêm katong
kinèn mundur marang kapalane
sinung basa tan wruh ing prayogi
undure aririh
praptèng jawi gupuh

sawusira salin sigra nangkil
wau jêng sang katong
duk pinarak ing singasanane
angsung cipta sagung para mantri
kang umyat samya jrih
prasamya tumungkul

datan ana swara kapiyarsi
miwah kang kêkayon
datan ana obah sakabèhe
sagung pêksi tan ana kumlisik
kêmasan myang gêndhing
lawan manuk êngkuk

mung punika ingkang pêksi muni
pinirsa gunging wong
langkung rame rinungu swarane
wus adangu jêng sri narapati
dènira tinangkil
ngandika sang prabu

amariksa kanthaning ajurit
Balambangan kang wong
sapa ingkang aluwih jurite
Pangran Silarong matur wotsari
anênggih sang aji
kang rosa prangipun

anadhahi pangamuking Bali
jêjênêng sangkatong
Padurêksa anênggih namane
wontên sadhèrèkipun satunggil
angamuk ing latri
langkung pêngkuhipun

pun Wôngsakartika ingkang nami
sultan ngandika lon
iku sapa mêkono arane
dene ingsun ta durung udani
sigra awotsari
Pangran Slarong matur

nênggih putranipun paman swargi
Pringgalaya kang wong
ingkang dados wawêri nagrine
rumiyin ingkang alampah sandi
katur ing sang aji
karuhun tinundhung

dhatêng nagri Pasêdhahan nguni
ngandika sang katong
iya Wôngsakartika ing mangke
pan sakèhe dosane ing nguni
ya wus sun maklumi
dosanira sagung

iya timbalana dipun aglis
sebaa maringong
lawan Si Padurêksa ing mangke
ingsun junjung dadia bupati
jênênga Dipati
Têpasana iku

ajajara lan santana mami
sèwu lungguhing wong
prawira nung angèstrèni kabèh
wusnya palastha kondur sang aji
malêbêt jro puri
pra garwa amêthuk

lah ing ngriku nalikanya mangkin
miyarsa sang katong
ing Sumêdhang Ngungkur pêmbalike
langkung duka jêng sri narapati
gya miyos tinangkil
wadya sêk supênuh

para mantri samya ngudanèni
yèn duka sang katong
wadananya konjêm siti kabèh
langkung ajrih mring kangjêng sri mulki
tan ana kumlisik
prasamya tumungkul

awor duka sultan dènira ngling
marang wadyanya wong
ge Sumêdhang lan ing Ngungkur mangke
ingkang katur marang sun ambalik
gêcakên tumuli
nagara ing Ngungkur

Singaranu lumakua aglis
angirida kang wong
ing Sumêdhang lan ing Ngungkur mangke
lah tumpêsên sakèhe kang janmi
sipat lanang ugi
aja na kang kantun

wong bumija iridên ajurit
numbakanyar kang wong
lah wong sèwu iku sakancane
iya kabèh padha dunên jurit
lawan wong pasisir
mèlua anglurug

para mantri kang kinon wotsari
wus karsa sang katong
obah wadya ing Mataram kabèh
sampun dandan kang badhe ajurit
têngaranira tri
kang wadya gumuruh

sampun budhal sagunging kang baris
wong Bagêlèn kulon
wong bumija mêtu nagarane
wong pasisir sampun dèn utusi
prasamya anjanji
Banyumas akumpul

tan kawarna pan sampun kapanggih
gêgamane golong
wong Banyumas gih pakumpulane
wus arêmbug ambudhalkên baris
tan kawarnèng margi
wus prapta ing Ngungkur

wong pasisir awor dènnya baris
wong Banyumas kulon
wong Pagêlèn nèngkidul barise
wong bumija wetan dènnya baris
pan atêpung kikis
kuthane kinêpung

sakèhing wong desa dèn boyongi
ingkang lanang kang wong
pinatenan têkèng ing rarene
wong jro kutha prasamya atintrim
ngamuk tan kuwawi
malah kongsi kuru

wus arêmbag wadya ing Matawis
ngrangsang kutha kono
miwah para bupatine kabèh
gya anêmbang têngaranya aglis
gêgaman wus mijil
sarêng angkatipun

wong jro kutha umyang dènnya nangis
gègèr jawi awor
bupatine wus cilik atine
prajurite tan kêna tinari
manah samya miris
budinira tanggung

wong Mataram samya anglêbêti
wong jro kutha diyon
ingkang wani tan rêmbug ature
sigra mangsah kapêksa kang jurit
sampun dèn lêbêti
wong kutha ting blulung

Adipati Sumêdhang wus kêni
binônda kaboyong
wong wadone wus tinawan kabèh
gêdhe cilik wus tan ana kèri
wus binakta mijil
tangisira umyung

wong ing Ngungkur ingkang dèn patèni
cacah sèwu kang wong
wong Mataram wus bubar barise
tan kawarna ing marga wus prapti
ing nagri Matawis
katur kang sinuhun

yèn ing Ngungkur pan sampun kalindhih
wonge wus kaboyong
sampun tumpês kabèh wong lanange
kangjêng sultan sukanya tan sipi
tan kawarnèng kawi
anênggih winuwus

kangjêng sultan jumênêng narpati
kalih kang kadhaton
ing samodra kidul satunggile
Ratu Kidul kagarwa narpati
mila jêng sri mulki
kalih kuthanipun

kangjêng sultan pan arsa cangkrami
budhal sing kadhaton
pan Mancingan jêng sultan jujuge
sampun prapta têpining jahnawi
sagunging pra pêri
prasamya amêthuk

Kangjêng Ratu Kidul wus lumaris
amêthuk sang katong
jim pri prayangan dhèrèkkên kabèh
anampèni pacara narpati
jêng sultan kinanthi
dening Ratu Kidul

upacane sang prabu
pan sampun dipun tampèni
êjim pêri parayangan
sadaya ingkang nampèni
manungsa datan uninga
ampilane dèn gêntèni

sadaya samya amêthuk
kawarnaa sri bupati
lumampah kêkanthèn asta
pan sampun ngambah jaladri
kadya angambah dharatan
sakêdhap datan kaèksi

dene kang samya tumutur
tembak prasamya nèng kisik
ngriku anèng Pamancingan
prasamya angati-ati
lah ing ngriku kangjêng sultan
anèng madyaning jahnawi

praptèng galedhegan sampun
ing alun-alun arêsik
pacak sujine têmbaga
galedheganipun wêsi
botrawi ngapit wiwara
binatur sela cêndhani

pêthetan ngapit marga gung
anglangut jinidar ngrapit
ri sêdhêng sêkarnya muwah
wusdene na awoh pêntil
sawênèh na lungse wohnya
na lyan matêng nèng ing uwit

kangjêng sultan sigra laju
kèndêl witana sri adi
sineba jim pri prayangan
bangsal pangrawit nyênêni
sêsaka samya suwasa
sirape salaka putih

bêbaturira pinrunggu
ing luhur cêcawèn ngrawit
bangsal pirantya plênggahan
samya kancana ingukir
pinatik rêtna di mulya
lêlangsene sutra kuning

cinêplok-cêplok mas luhung
pinatik rêtna widuri
kadya thathit lêliwêran
lir pendah sudama ngalih
paglarane sinêbaran
mirah sotya ingkang alit

rara prabu alon matur
dhumatêng raka sri mulki
sultan paduka katuran
lumêbêt jro dalêm puri
jêng sultan gya tindakira
sampun rawuh ing sitinggil

kangjêng sultan tindak laju
têrus dhatêng dalêm puri
ing ngriku praptèng kadhatyan
dan pinarak kanthil rukmi
prabu rara pan datansah
gènira lênggah sumandhing

pantinya kumêndhung-kêndhung
langsenya pinlisir abrit
sarwi tinrapan mas mirah
pinggirsinungan kêkitir
rênyêp-rênyêp ting galêbyar
lir pendah kaswargan ngalih

pinunggêl ingkang wêwangun
lah ing ngriku jêng sri mulki
nulya ingaturan dhahar
tandya boja jêng sri mulki
kalawan sang prabu rara
tan dangu linorot aglis

gya ngaturan mring jinêmrum
jêng ratu tansah kinanthi
wus prapta ing pasarean
eca dènira aguling
dugi gènnya pulangraras
sawusnya apulangrêsmi

Jêng Ratu Kidul lon matur
mring raka kangjêng sri mulki
kawula ngaturi pirsa
ing mangke Sultan Matawis
mèh puput gèn mêngku ing rat
kondur mring rahmatolahi

namung kantun kalihipun
yèn parênga tilar nagri
tunggil amba nèng samodra
atilara para mantri
wusdene putra santana
miwah garwa sri bupati

yêkti ta gusti pukulun
nênggih tan seda yêktining
praptèng benjang akir jaman
mèsêm ngandika sri mulki
ja mangkono sira mirah
dènira asih mring mami

kayangapa mirah ingsun
lamun kalakona ngalih
dene saking marmanira
ya sun trima masku ari
kayangapa yèn klakona
mingsêr sing nagri Matawis

sakèhe lêluhur ingsun
pinêtak anèng Matawis
sagung janma antero ngrat
sêbute duk angrênggani
ya ingsun jatining janma
pêsthine kêna ing lalis

sagunging rat kang tumuwuh
tan na madhani ing janmi
prituwin jin pêrayangan
wusdene setan lan eblis
tan timbang lawan manungsa
kang ginêlar kang dumadi

sarêng myarsa Ratu Kidul
pangandikaning narpati
kathah-kathah kang karasa
nungkêmi pangkon anangis
ginalih yèn kaluhuran
datan bisa amangsuli

sang dyah muwun pangkon prabu
sêsambate mêlasasih
nulya matur mring kang raka
dhuh kangmas Sultan Matawis
ulun gusti amêminta
dadosêna janma malih

gusti kalipah ratwagung
sidik tingal luwih sakti
kasusra ing tanah sabrang
yèn paduka ratu êning
pangruwatan saliring kang
tan na angkêr myang kasingit

panjênêngan dalêm prabu
mapan sampun dèn èstrèni
saking nagari ing Mêkah
ngrat Jawa tan na tumandhing
jumênêng Sultan Mataram
pra ratwagung samya maswi

gusti ruwatên wak ulun
ulihêna dados janmi
jêng sultan alon ngandika
dhuh yayi pan ora kêni
pinêsthi wus karsaning Hyang
ingkang amurba ing bumi

lamun sira sêdya tuhu
asale manungsa nguni
ya besuk jaman kiyamat
sira bisa nunggal janmi
sang dyah datansah udrasa
pamuwune lantik-lantik

jêng sri mulki alon nulung
dan nyandhak cindhe sumampir
dyah rara alon ingêmban
rinurum ingarih-arih
binakta mring langon-sêkar
midêr-midêr tamansari

pijana nglangut dinulu
temboke salaka putih
mêpêki sarwi kancana
jêmbanganira ngidêri
bêbaturnya slaka pelag
êpotira gêdhah wilis

lir kaswargan yèn dinulu
sinigêg ingkang pijani
gantya kangjêng sri narendra
kang lagya mangimur ing sih
mring Sang Dyah Rêtna Samodra
tan pêgat dènnya karonsih

sang dyah ayu sampun lipur
ngriku gya kondur sang aji
pinarak bale kancana
tinrapan ing sêsotya di
tinurut intên barleyan
pinggire rinaja wêrdi

pating galêbyar dinulu
jêng sultan lênggah sarimbit
dyah rara tansah leyangan
pan sarwi umatur ririh
kula munjuk kangjêng sultan
ngaturkên babing prakawis

wangkingan dalêm sinuhun
pusaka ingkang kêkalih
punika atur kawula
kang bucala kang satunggil
amba gadhuhne samodra
ing têmbe sampun pradondi

kalamun jêng sultan surut
tan wande waswat winaris
saèstu dadya rêbatan
bilih wontên sultan kalih
dadya èwêt wong Mataram
wêkasane inggih jurit

angandika Sultan Agung
ya bênêr mas mirahkwari
pemutira marang ingwang
besuk sun buwang satunggil
sira mirah nampanana
ki sangkêlat kêris mami

lah kantuna jiwaningsun
manira pan arsa mulih
pan inganti wadyaningwang
kang anèng têpi jaladri
Jêng Ratu Kidul wotsêkar
kawula dhèrèk jêng gusti

yèn paduka sampun rawuh
kadhaton dalêm Matawis
kula nuwun pamit sultan
mantuk satêngah jahnawi
sang nata ngaras ing garwa
lah ta payo nimas yayi

sang dyah akêkanthèn sampun
kalawan sri narapati
êjin pêri parayangan
asêdya samya lumiring
sarwi ambêkta ampilan
yèn tinon tuhu rêspati

jêng sultan sampun alaju
tumindak anèng jahnawi
kadya angambah dharatan
alun agêng anèng ngarsi
angin lesus tuwin barat
sadaya samya jajari

wong Mataram sampun wêruh
watêke ingkang rumiyin
alun agêng sarwi barat
sigra rawuh sri bupati
prasamya saos sadaya
myang wadya kang ngampil-ampil

kangjêng sultan wus kadulu
lawan upacara asri
kang bêkta datan katingal
pan kadya mara pribadi


sigra wau kang sinuhun
gêrbong ingkang dèn titihi
kalawan jêng ratuningrat
nanging tan ana udani
tindak dalêm lon-alonan
lamun tinon adi wingit

kawarnaa kang sinuhun
wus rawuh ing dalêm puri
Jêng Ratu Kidul pamitan
sultan kawula wus mulih
sang dyah rinangkul angaras
ingsun tilarana yayi

gantènira nimas ratu
maniranggo namur wingit
sang dyah jiwit sarwi mojar
dhuh lamis têmên wong iki
sampun dènira amuncang
sinung gantèn saking lathi

tinampèn waja sang prabu
sarwi ngaras wanti-wanti
jêng ratu sigra tumindak
mèsêm sarwi nolih-nolih
jêng sultan anut ing tingal
wus lêpas dènnya lumaris

sigra ngadhaton sang prabu
pinêthuk ing pramèswari
sampun prapta dalêm pura
para gusti samya ngampil
jêng sultan sampun pinarak
ingayap pra pramèswari

tan kawarna laminipun
mangkana sri narapati
apan ta sampun pêputra
anênggih kakung kêkalih
ingkang sêpuh rajaputra
mapan sampun mawi krami

Surabaya putranipun
ingkang nama Ratu Pêkik
ingkang anèm rajaputra
anama Radèn Mas Alit
datan kawarna laminya
samana sri narapati

wus dugi sêmayanipun
sampun jangkêp kalih warsi
anulya gêrah jêng sultan
ingadhêp ing rabi sêlir
jêng sultan aris ngandika
kinèn nimbali bupati

Ki Wiraguna Tumênggung
tinimbalan sampun prapti
jêng sultan alon ngandika
iya kêris ingsun iki
buwangên marang samodra
aywa angewuh-ewuhi

lamun ingsun têkèng surut
aja ana ratu kalih
yèn mêksih roro wasiyat
pêsthi iku dipun waris
dhuwung ingsun ki sangkêlat
labuhên jroning jahnawi

Wiraguna tampi dhuwung
gancang dènira lumaris
lah ing ngriku tan winarna
praptèng têpining udadi
wontên alun agêng prapta
punika ingkang nampèni

dhuwung cinêmplungkên gupuh
Ki Wiraguna dan mulih
sawuse prapta kadhatyan
gya konjuk kangjêng sri mulki
kangjêng sultan alon nabda
timbalana putra mami

lawan kadang-kadang ingsun
kang dinuk tingal gya pamit
pra putra samya ngandikan
myang Pangeran Purbaya di
wus prapta ngarsèng jêng sultan
gupuh ingawe narpati

ngandika jêng sultan agung
lah uwa manira iki
prapta ing dina wêkasan
yun mantuk rahmatollahi
gih uwa wêling kula
dèn bêcik manising wuri

Pangran Purbaya matur mring gusti
sintên kang yogya gumantya nata
jêng sultan lon timbalane
uwa gih karsa ulun
wayah dika ingkang prayogi
gih Ki Arya Mataram
puniku kangsêpuh
gumantya jumênêng sultan
dene ingkang taruna tumuta mukti
anèng nagri Mataram

sampun têlas wêlinging narpati
sinauran gêtêr-patêr munya
gunung Marapi swarane
pan kadya langit rubuh
miwah ingkang swaraning jladri
sarta barat ampuhan
awor lawan jawuh
riwis-riwis alimêngan
kangjêng sultan gêrahe saya ngranuhi
sinundhang sampun mapat

Hyang Ôntaboga akongah-kangih
kangjêng sultan kondur rahmatollah
pra garwa pingitan kabèh
samya nangis gumuruh
sêsambate alantik-lantik
putra kalih karuna
sumungkêm ing suku
jro pura tangis gumêrah
orêg wadya ing Mataram agêng alit
gègère apuyêngan

kawarnaa layone sang aji
gya tinata sampun siniraman
sigra ingulêsan age
sinalatakên gupuh
layon dalêm munggèng ing kanthil
anulya gya binakta
sakèh para kaum
pra garwa samya karuna
myang pra cèthi umyang swarane kang tangis
saking awrating trêsna

sampun prapta ngastana Magiri
layon dalêm sumare kaluwat
dipun landhak kaluwate
sigra ngurugan sampun
para kaji wus angrêtèni
adat kang wus kalakyan
sigra bubar mantuk
lajêng sowan magêlaran
pra santana nararywa bupati mantri
pan wus pêpak sadaya

