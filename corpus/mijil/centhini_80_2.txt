sigra kang garwa Ni Kèn Malarsih 
lampahira alon
praptèng ngarsa amipit silane
jatmikane sêmune awingit
tingkah ngati-ati
ketange yèn luput

tekad tinawajuhkên ing ati
lumampah sapakon
tan purun ngrumiyini kêrsane
pan kumambang wisesaning laki
tan watak nisani
ing wuwus myang catur

solahbawa angganya sadêrmi
narah tan rumaos
andarbèni ing tyas sêndhêt sèdhèng
mung sumangga sakêrsaning laki
jrih durakèng akir
amanggih papa gung

pan mêngkono wong wadon prêmati
gêng bêgjane wuwoh
yekang kaya Malarsih anggêpe
anut runtut nora mêmalangi
muwuhi kamuktin
marang kakungipun

aningali mring garwa kiai
angandika alon
sutanira Ni Tambangrarase
paningkahe ia mêngko wanci
ngasar sangatnèki
Ahmade kang luhung

sutanira rêsikana nuli 
pêsajan kang munggoh
paesana lêlaradan bae
mung busana patutên kang bêcik
wiwida ywa mawi
cicithak cêcênthung

myang lêlatha pêpêtha thi-athi
iku aja nganggo
aywa kaya maksiat carane
apan cêgah ngèlmu tan pakolih
kapindho mênawi
dudu parêngipun

kang kinarsan Ki Sèh Amongragi
krana llah kemawon
malah karya mung sêmene kie
kaya-kaya nora amarêngi
bêcik anjurungi
ing sakêrsanipun

lan pênggawe ing sadina iki
kabèh abon-abon
rampungana apa ing adate
parabote wong amunggah haji
aja kongsi sisip
kukuranganamu

Ni Kèn Malarsih umatur inggih 
sêndika ing pakon
bêrkah tuan tan wontên kang kèthèr
sampun mirantos sêdaya sami
mung kantun kêndhuri
ingkang dèrèng rampung

ya wis mangsa bodhoa sirèki
saliring pakewoh
aywa nganti kukurangan kabèh
amung kari ing sêdina iki
tan mêmêkas malih
ia mumpung esuk

mundur saking ngarsa Ni Malarsih
ingiring pra wadon
pan anjujug ênggoning putrane
Ni Kèn Tambangraras kang piningit
apan wus tri ratri
catur dhahar turu

lir pradapa sinêmpal ngawêngi
lorod wênês ijo
angga-angga citra anglalêntrèh
trah turasing kang ngèlmu mawingit
rêpiting pangaksi
angganthêng ngunguwung

sarwa sêdhêng pangadêg rêspati
tan ana winaon
antêng adi wutuh jatmikane
rema kêbês mêntas dèn jamasi
jamusing waja lir
laring kumbang gêmpung

tasik wawalêran bae nipis 
pêsaja yèn tinon
sinjang seta limar sêmêkane
rasukan takwa sêmbagi kuning
pêngangge tan pati
wus masêm asêmu

ingkang ibu prapta ing gyanèki
Tambangraras anon
gupuh mingsêr mudhun saking gène
wus pinarak wau Ni Malarsih
angandika aris
adhuh atmajèngsun

timbalane pan ramanirèki
dhawuhe maringong
kinèn angrêsiki mring siranggèr
tan linilan trap paès pipidih
lêlatha thi-athi
cicithak cacênthung

pênjaluke Ki Sèh Amongragi
kêrsane mêngkono
aja kaya maksiat carane
mung krana llah bae dèn kêrsani
kapindhone lagi
kawingitan kalbu

dadya ramanira angrojongi 
sakêrsane winong
pan angrasa bêgja mring sira gèr
krama antuk ngulama trang ngèlmi
sru sukur ing Widi
ing pêndonganipun

sumpêg dhêdhêl tyas dening sirèki
mêngko wus cumêplong
lir punagi ya saking bungahe
yèn ta aja kêpagol ing kingkin-
nira Sèh Mongragi
kaya numbuk bêntus

pêsthi ngaturi para priayi
anggêdèkên dhayoh
nganggo bubakkawah tumpak ponjèn
mung pinupus utamaning ngèlmi
sunat maksiati
ngundakên têkabur

Tambangraras sangsaya awêning
tyasira sumorot
pan sumrowong mindhak mèntèr antèr
tar pepeka tyas mring maksiati
raosing tyas kadi
kacondhongan jumbuh

matur mring ibunira aririh 
kaula sayêktos
paminipun cinara pêngantèn
ingadesa kang limrah nglimrahi
mawi klênak-klênik
kula botên sukur

dados rubêd rubeda ing budi
badan kula mopo
katujunipun wontên ingkang rèh
kalêrêsan botên mawi-mawi
yèn mawia pêsthi
tan wande bêguguk

Ni Malarsih gumujêng ngling aris
dhuh sutèngsun babo
nora nyana yèn kabênêrane
manira sêngguh tyasira mutik
ing mêngko wus nunggil
dhenok sukur-sukur

mugi sira jinurung ing Widi
santosamu wuwoh
pira-pira nugrahan tibane
marang sira ilhame Hyang Widi
mênawa nyaloni
lukitaning luhung

ingkang putra matur nuwun mugi 
amanggiha yêktos
sabda ibu nastijaba mangke
pandonganing ramebu kapundhi
pan kaula dêrmi
anglampahi tuduh

Tambangraras ingaras bunnèki
sarya barêbêl loh
dhuh sutèngsun woding tyasku anggèr
ia-ia muga-muga nini
sinihana Gusti
Pangeran Kang Agung

nulya ngandika nuduh ing cèthi
Sumbaling sun kongkon
undangên si bibi Daya kae
nèng pajangan kang tunggu patani
wong tua bêrkahi
ika kang wus tau

amaèsi pêngantèn priayi
ya ninèkmu dhenok
pan sêlire dipati swargine
Wirasaba mulane si bibi
nèng kene nut kyai
dadi kadang katut

Tambangraras aturira inggih
kang tinuding gupoh
tan adangu Ni Daya praptane
munggwing ngarsane Ni Kèn Malarsih
angling mila bibi
wayahe puniku

ngalap bêrkah andika pahyasi 
laradan kemawon
datan mawi pêtha lêlathane
cêthak cênthung trap pidih tan mawi
mung angimpun alis
wulu puhunipun

ngênca kêncênging kêtêb malipit
ngilang wulu kalong
ingkang ingarsa wurine
pinrih maya-maya kulit rimpi
rampinging pangaksi
supaya sumunu

tuwin sadadosipun ing mangkin
bibi mangsa borong
kula sampun pitaya pênêde
kang sumurup mring kêrsane kyai
krana llah kang pinrih
ingkang mara sêmu

ni'mbok Daya pamuwuse inggih
sampun walangatos
kula angkah-angkah prayogine
Ni Malarsih nuduh mring Sumbaling
enggalna tumuli
sajèn-sajènipun

panggang tumpêng cara jênang abrit 
lan kêlapa uwos
gêdhang ayu suruh ayu jambe
gambir bako mênyan sarwa bêcik
lan juputa dhuwit
tindhihe nêm suku

warnan pasar iya kang mêpêki
ayam urip babon
klasa bangka anyar lan palèmèk
jarit kêkêmbangan bathik lurik
kang pêpak swarnaning
among aja kantun

lan godhong kluwih ginawe linggih
myang rujak carobo
dupa dian sumêdên kang mèntèr
yèn ana kêlalènku Sumbaling
takona si bibi
ladènana gupuh

Ni Sumbaling aturira inggih
ngomèl sarwi jomblong
akèh têmên klênak-kalênike
kinumpulna kyèh pêngajinèki
ana rolas anggris
kêlamun dèn etung

mujur plèmèk bae yèn wis 
dene mumah-mumoh
gitik trohi nyai Daya kuwe
gumujêng duka Ni Malarsih
ora têka gêlis
pijêr akumrusuk

Ni Sumbaling pan kaya têmbaling
prentah maring wong-wong
kinèn mundhut pêpaking sêsajèn
tan adangu wus samêktèng sami
katuran ingarsi
kang bêkta adulur

campur bawur myang sêkar tulya sri
sêtaman nèng bokor
Ni Malarsih arum andikane
kula tilar mangsa borong bibi
kula angrumati
karya lianipun

ni'mbok Daya turnya gih prayogi
mugi kang pitados
dan lumampah ingiring rencange
anjênêngi kèh kang nambut kardi
kang dèrèng ginêlis
kang uwus tinunggu

maring wisma mundhut jarit-jarit 
sinungkên pra wadon
wiar ciut wradin sêdayane
kang sêntana miwah mahêrsari
kinaot pêparing
undha-usukipun

jalu èstri pan samya pinaring
pêsalin sabobot
têlas sinjang nêm kodhi kathahe
wiar ciut wus dinum jalwèstri
mêngkana kalaning
wontên wong mêrtamu

anak putu ing Wanamartèki
sêdaya punang wong
jalu èstri pan padha êmbyake
sumawana pêtinggi jalwèstri
samya nadar bêkti
ngaturkên pamunjung

mring Jêng Kyai Bayipanurtèki
dènira mêmanton
panggrahitanira sêdayane
pupungkasan dènya nambut kardi
putrèstri sawiji
dinama ingugung

kusung-kusung sami niatnèki
tangkêpe babyanton
samya amrih katon dhewe-dhewe
jalu èstri anyumbang pribadi
katrimaa dening
sêkalianipun

ing jêng kyai tuwin mring jêng nyai 
kabèh pan mêngkono
tur tan ana pinardi sumbange
samya thukul nadare pribadi
kang sugih myang miskin
pan sami dènipun

ingkang nyumbang wiwit byar anggili
samya jodhon-jodhon
amêrabot sabobot pêngangge
kang tan duwe sakadarirèki
wong kang sugih-sugih
sêmua dinulu

jor-jinoran busana di-adi
rare pinarabot
pan rinukmi-rukmi pênganggene
samya bêkta panganan mawarni
nèng dhulang tup saji
bobokoran munjung

miwah jodhang sinarêbèt putih
myang jodhang ginodhong
ancak kodhok angkring lawan jolèn
samya ingênthilan bèbèk pitik
kang banyak kêbiri
wênèh ingkang wêdhus

ingkang kidang mênjangan myang sapi 
gudèl pêdhèt kêbo
sabên wong kang numbang bêbêktane
apangiring sêmbêlèhanèki
rekanira kadi
sêmayan sêdarum

kang panganan pangiringing èstri
ngarsa bêktèng bokor
sinamiran antakusumane
ingkang nampa rare busana di
kinarya di asri
pêngiriding laku

wênèh patadhahan kang sinamir
kang gawa pinrabot
pra rarèstri kang anampa kabèh
kang anyumbang samya ngangge kêling
jarijya li-ali
mirah intên tajug

kang mêksih nèm sêngkangan tulya di
pênunggul rinonyok
intên byur myang sêkar satamane
abra markata awarni-warni
jalu lawan èstri
mompyor mubra-mubru

palawija kinarya pêngiring 
ing wong lanang mêngko
kabèh samya kinalungan lawe
anyatukêl nadyan pitik siji
sinarimpung dening
ing lawe sagêmuh

ingkang ngirid rare jalêr sami
jêjaka mêrabot
prajuritan kotang bêludrune
abangkol mas sabuk cindhe abrit
bêbêt limar wilis
sinerong cinancut

akris landhean prasu pinodhi
pêndhok ngunir bosok
srual sangklat abrit panji-panjine
ikêt rendan jêplakan brèh kuning
anggagas mrêjurit
sarwi nuntun wêdhus

miwah kang rapekan golang-galing
udhêng gilig jarot
kotang sangklat ijo renda jêne
kris cara Balèn cara pangrukmi
ukiran kêndhit tri
brêngos wulu lutung

borèh kuning garutan mêdèni
jadhug nuntun kêbo
wênèh jaka kulambi balênggèn
sikêpan baludru lilincis
sabuk cindhe wilis
brêngos lèmèt angus

bêbêd polos ikêt jingga manis 
adu mancung pênyon
singsêtane githok mawi koncèr
pêndhok bunton kris landhean miling
bêsus ngêrik alis
sarwi nuntun lêmbu

pan sêdaya jêjaka kadyèki
samya marong-marong
sarwa kêling sarwa rukmi kabèh
ing anake sudagar wong grami
wontên bêktèng pitik
anèng wurinipun

bapanira pribadi pan sami
tan pae mêrabot
warna-warna saduwèk-duwèke
kang prajuritan kang cara santri
ingkang cara Bugis
cara Madurèku

êndi kang wus dèn ambah agrami
carane ing kono
pan tiniru-tiru pênganggene
pra sudagar samya anutugi
panganggenirèki
ancung rêbut unggul

datan carub sapangkatirèki
babrayatan golong
kang sudagar sami sudagare
ingkang kria samya krianèki
dhalang lawan gêndhing
niaga akumpul

kang blantikan pan sami bêlantik
tan ana uwor soh
sabangsane maju barêng gêntèn
kêrig lampit wong sadesa prapti
kang miskin tan isin
ing sakuatipun

datan etang mung godhong salêmpit
myang bêras satompo
kayu satikêl ingaturake
sami cipta marang jêng kiai
putrèstri sawiji
wêkasan mêmantu

mila samya darbe nadar sami
sakadare kang wong
wus mêngkono sêdaya kajate
datan ana kang tumambuh siji
wong kang sugih-sugih
lumampah adulur

dupi prapta pêlataranèki 
jalu èstri nyero
ingkang èstri lajêng mring dalême
dene pora jalêr mring mêndhapi
samya bêkta anggris
sêdaya kinandhut

ambrêngangang nèng pêndhapa asri
busanane mompyor
samya akris cra panggudèl mele
kèh ukiran sagolèk gêngnèki
krahèng rukmi wus lir
buta prang anggrêgut

Ki Murtala Ki Gopa Ki Pêthi
Ki Gandhang Ki Lundhong
Kyai Dêrmayuda Kyai Gobès
Kyai Imbakrêta Jagapati
Ki Bênthang Ki Kêcil
Ki Bapang Ki Kupu

Ki Jumêna Jêmpina Sêbagi
Ki Doplang Ki Polong
Kyai Jamblang Ki Bopong Ki Konthèng
Ki Balêndhang Ki Mêndhang Ki Canthing
Ki Brarêm Ki Brahim
Ki Kulur Ki Lêngkur

Kyai Padhangbulan Ki Sêntagi 
Kyai Singabarong
Kyai Mênthak Ki Kêblak Ki Cothèk
Kyai Pandhak Ki Galak Ki Klithik
Ki Kathik Ki Pathi
Ki Bathok Ki Bathuk

Kyai Jabang Ki Jubèr Ki Kadir
Ki Sembongdhungaron
Ki Trênggunêng Ki Gulêng Ki Sole
Kyai Mêrdi Ki Kulih Ki Wakil
Ki Pênggik Ki Sidik
Ki Gugut Ki Kêtul

Ki Jakrêndha lawan Ki Sumêndhi
Ki Gondrong Ki Sêndrong
Kyai Imayuda Kyai Gombrèng
Kyai Tajêm Ki Jênjèm Ki Mubin
Kyai Andhamohi
Kyai Jagasatru

pak Rajiah pak Rumiah tuwin
pak Kijah pak Borong
pak Budiah pak Klimah pak Mèdhèng
pak Salbiah pak Mirah pak Rajin
pak Imran pak Yasin
pak Garêm pak Rêmu

pak Banikêm pak Trikêm pak Kêmis 
pak Temas pak Drêbos
Ki Sampora Ki Jalipurane
Ki Jêpara Ki Sapura tuwin
Ki Tamam Ki Amin
Ki Panjangjiwèku

Ki Lawatan Ki Jugah Ki Tikyik
lan Kyai Malangbong
Ki Pangirat Ki Noja Ki Jaèt
Ki Budiman lan Kyai Baudin
Ki Banda Ki Kabir
Ki Bandhung Ki Canthur

Kyai Sokadana Ki Wardadi
Ki Bêkong Ki Bonong
Ki Pandaya Ki Baga Ki Kurnèn
Kyai Malangjiwa Malangsari
Kyai Purasari
Ki Putu Ki Mantu

Ki Sêkarpêthak Ki Kêmbangkuning
Ki Sawo Ki Suro
Ki Dadhapan Ki Warga Ki Tompe
Ki Rumbaya Ki Candra Ki Widhig
Ki Garuta tuwin
Kyai Sapugarut

Kyai Jêbad lan Kyai Kasturi 
myang Kyai Salobog
Kyai Pusparana Ki Sêntagèn
Kyai Pusparaga Puspanjali
Kyai Talipranti
Kyai Talidatu

Kyai Puspajiwa Puspandhali
Kyai Taliwangkong
Talikapa Kyai Talirante
Kyai Talimonce Talikambil
Kyai Talisutri
Kyai Talitêmbung

Kyai Rêmbêt Kyai Pêt Ki Pêtri
myang Kyai Balongsong
Ki Pramada Ki Jadrêma Gambrèng
Ki Purwaka Purwangga Wiraki
Kyai Wiragati
Kyai Margaewuh

Prabadrana Prabajaya Kyai
Pratima Ki Gêdhong
Ki Jumiah Kyai Basiahe
Krêtisêdana Ki Sokanandi
Jumilah Ki Rubi
Ki Jamur Ki Ganjur

Kyai Galang Ki Kalang Ki Kalim
Ki Jongkang Ki Gonjong
Kyai Sutajiwa Kyai Pèrès
Ki Calura Ki Gombak Ki Mêrti
Ki Jukung Ki Konthing
Ki Dhapur Ki Dhampu

Kyai Banjayuda Ki Panjari 
Kyai Rênggaganggong
Kyai Anggadipa Anggathethe
Kyai Mara Kyai Muremori
limaran Ki Guling
Kyai Candhasampur

Kyai Rêban Ki Rêmbên Ki Rindhik
Ki Sembong Ki Songsong
Ki Mangkurah kêlawan Ki Gêbèl
Ki Panjala lawan Ki Panjalin
myang Kyai Walulin
Kyai Cakrawêdhuk

samya majêng matur gênti-gênti
nêmbah matur alon
kang punika kaula wiose
sumapala angaturi bêkti
konjuka jêng kyai
patumbasing apu

pan mêngkana aturira sami
jêng kyai nglingnya lon
ia bangêt tarimèngsun kabèh
muga-muga bêrkata kang kari
sêlamêting urip
kang padha rahayu

tinampanan pasumbangirèki 
sêdaya punang wong
kang rong real têlung real wênèh
matang real limang real nênggih
sêkêdhike sanggris
pra sudagaripun

magêrsari myang para pêtinggi
kang nyagak pat recon
samya ngaturakên pasumbange
ingkang nyuku ingkang jampêl tuwin
tigang sêka sanggris
kêdhike nyêtangsul

nulya sinugatan sêdayèki
para numbang kang wong
sarta bêrkatane nèng teboke
sêdangunya kang numbang nis prapti
tan beda turnèki
lan wangsulanipun

kang parèstri malbèng dalêm sami
mêrabot di kaot
sêkadare wong desa pamère
samyambêkta rare jalu èstri
mabusana rukmi
anak putu buyut

ingkang sugih ngangge jamang sumping 
kalung sungsun badhong
kalung dirham kokodhokan sêlpèn
kuku sima pinodhi rinukmi
myang kalung li-ali
lang-alang sakapung

kinanthèt têpung samya li-ali
myang mirah sabêton
kalung picis mas kang anggris cènthèl
binggêl kilat bau anting-anting
cundhuk suri rukmi
miwah srumbung kuncung

samya apipinggang apêpênding
slepe cathok kroncong
sarwa kêling kabèh pênganggene
sinjang kêmbên sêlendhang kulambi
sasênêngirèki
kewala pinatut

kang kumbaya êncit myang sêmbagi
putih kuning ijo
pandhan surat sêmboja limare
lurik rambutan lawan cêlari
dêraga walulin
palanging myang pêlung

bèrêm daragêm patani tluki
solok lan balongsong
mur biludru kêsting kêstop cindhe
myang kang ngangge sêngkang warni-warni
mas samya angunir-
bosok sêpuh-sêpuh

sêngkang seta myang panunggul siji 
kang sêngkang têronyok
sêngkang taman sêling mirahe
kang cêplok kêmbang rinaja wêrdi
kang sumbulan adi
srumbung gêdhah biru

apanunggul pipinggir pinodhi
myang kalpika kaot
intên mirah pan kathah dhapure
ngangge raja kaputrèn rarèstri
jalu panganggya di
raja kaputran nung

thèsèl pinarjuritan rarywa lit
sarwa lit anganggo
kris pêndhok mas cêrapang kirane
krahèng prasu miling dèn netrani
intên mirah abrit
kinotang baludru

cêmêng ijêm biru wungu abrit
èpèk ababangkol
srual panji-panji kèh warnine
jamang gagarudhan asusumping
samya bêbêd kêling
wida jênar arum

samya jèjèr lir wayang kalithik 
muwuhi sri tinon
sudagar kang prapta sêdayane
nyai Doplang nyai Jamblang tuwin
Ni Bênthang Ni Canthing
nyai Jagasatru

Ni Drêmayuda Ni Jagapati
Ni Gandhok Ni Bathok
Ni Jumêna lan Ni Jêmpinane
Ni Sêbagi Ni Kinjêng Ni Tikyik
Ni Blêndhang Ni Bêning
Ni Tala Ni Bungsu

bok Rajiah bok Tajêm bok Yasin
bok Imran bok Bobot
bok Trikêm bok Sêmangka bok Sondhèr
pêpak sêdaya para pawèstri
randha somah prapti
sugih miskin tan wun

lan bojoning kamisêpuh santri
kabèh samya rawoh
matur gênti-gênti dhewe-dhewe
samya ngaturkên pasumbangnèki
mring Ni Kèn Malarsih
patumbasing apu

kang sareal rong real patanggris 
myang sinjang kemawon
wiar ciut samya kêling kabèh
miwah bojoning para pêtinggi
tuwin magêrsari
ngaturkên pisungsung

wus tinanggapan pasumbangnèki
tinarima kang wong
Ni Malarsih alon andikane
muga barêkata ingkang kari
kapindhone malih
ywa susah sêdarum

dene ngong tan mawi ngulêmi
kabèh sanak ingong
samya matur sêdaya parèstrèn
botên susah pan kaula dêrmi
bêrkah paduka wit
sagêd atur-atur

sarta barkahipun jêng kiai
sawabipun kaot
Ni Kèn Malarsih arum dêlinge
alkamdu lilah kajate sami
nulya ingkang prapti
sira nyai Jambul

ngirid jodhang pat sinêrbèt putih 
linapis ing godhong
kang sajodhang wowohan isine
lah-olahan kang sajodhang malih
sajodhang kêrambil
kang sajodhang bumbu

sarwi ngiringakên lare alit
rolas amêrabot
kinêmbar sêdaya busanane
gêlang kilat bau jamang sumping
kêroncong pêpênding
kalung srumbung kuncung

samyambêkta bokor sêlaka lit
sinamir bludrijo
pan gumrudug kang ngiring wurine
samya mrabot kêling warni-warni
pan randhaning êncik
wasta êncik Jambul

têngah tuwuh wancinipun nyai
sajak mêksih dèn go
cara bojoning êncik prabote
sakêlangkung rahabing agami
asring mulang ngaji
rare sabên esuk

langkung sugih piambak nyaincik 
Jambul amêrabot
sinjang sarung sobanlah ngalèmbrèh
apan rasukan kêbayak sêtin
biru pinalêtik
ing kêmbang mas murub

kotang putih kancing rus mirah brit
kancing tangan karo
barlean hèr laut sanga sisèh
li-ali taota lawan lintring
mirah tulèn tuwin
sêrakit gêng tajug

akêrabu rus barlian adi
gêlunge anyontong
cundhuk suri tumanggal tinrètès
intên kinêmalan mirah abrit
kace kumbaya brit
kusta dhasar alus

praptèng tarub Ki Bayi ngudhuni
malbèng wisma wong ro
parèstri sêdaya samya mire
Ni Kèn Malarsih mingsêr sarya ngling
lah ingriki bibi
lan kula alungguh

wus pinarak lan Kiai Bayi 
tata dènya lunggoh
nyai Jambul nêmbah tur salame
sêmbah kêpadha Allah jêng kyai
Ki Panurta gipih
rahab salamipun

sinauran ngalekum salami
nulya ngalih gupoh
marang Ni Kèn Malarsih salame
sêmbah kêpadha Allah jêng nyai
Malarsih nauri
ngalekum salamu

wusnya prênata ngumpulkên samir
ingkang rolas bokor
sarwi matur lah punika ni kèn
kula ngaturi patumbas sirih
lan malih nyaosi
tape kang sawungkus

Kyai Bayi lan kang garwa sarwi
gumujêng miraos
sampun susah-susah dados tyase
lintang namung donganipun bibi
lan tan mawi-mawi
ngulêmi sêdarum

Jambul matur he susah punapi 
bêrkah padukandon
sinung rijêki kamurahane
dening Allahu tangala paring
sawabe jêng kyai
tan kirang wus cukup

wawrat kula dhusun tiang alit
tan awalangatos
inggih saking jêng kyai dongane
mangsa sabên wulan darbe kardi
mung kantun puniki
jêng kyai mêmantu

Ni Malarsih gumujêng nampèni
ingkang rolas bokor
binuka isi ngrong real kabèh
gunggung kabèh sêlawe prah anggris
Ki Baywangling inggih
sangêt tarimèngsun

tuwin nuwun narimèng Malarsih
langkung suka karo
Kyai Bayi andonga amine
wabarakalahu palalihi
inggih mugi bibi
bêrkata kang kantun

kinèn nulya Malarsih anuding
mring Sumbaling gupoh
mêdalakên ambêng sugatane
sigra nuduh marang kang ngladèni
lan kinèn nampèni
jodhange Ni Jambul

rumat ingkang nampèni ngladèni 
tinata kang sugoh
Kyai Bayi alon andikane
bibi jêngandika kantun bukti
kula amanggihi
yèn wontên têtamu

matur inggih gya jêng kyai mijil
Ni Malarsih alon
lah wantinga bibi miwah kabèh
nulya sêdaya sami awijik
adan lêkas bukti
royom apikantuk

wus antara nutug dènya bukti
gya kinèn anglorod
ingundurkên ambêng rampadane
nulya cinarik marang pêmburi
wrata sêdayèki
rarywalit myang batur

lan bêrkatan tampah tedhok tampir
sampun pinirantos
Ni Kèn Malarsih alon dêlinge
sêdayane ingkang sami prapti
yèn wus sami bukti
mugi ingkang mujud

atugura banjur aywa mulih 
jroning gawe kono
padha bumènana dhewe-dhewe
myang rarywalit kang mênganggo sami
dimène nèng riki
aywana kang mantuk

krêpèn dolan padha rare cilik
samoa tinonton
amuwuhi srine jroning gawe
kang liningan tan sawalèng kapti
dhasar tyas kadwèki
nêdyèng sami tugur

wus pinatah-patah sêdayèki
karyane pra wadon
pan binagèn cukup sêdayane
wusnya nutug aluaran bukti
bêrêkat pinaring-
akên marang batur

kinèn ngulihakên rencangnèki 
rumat sêdaya wong
nulya sami bubar andum gawe
rare dolan sapurugirèki
ting sariwêt asri
srining kang pêndulu

gêdrah gumêdêr pating jalêrit
miwah kang dèn êmong
ingaringan sindhèn mrih lulute
rare kang rada gêdhe ambênthik
tujon cirak umbris
gangsingan arubung

kang tamburan kêndhangan dhêrindhil
tut-êntutan konthol
myang plêmbungan pitik pinidak thèt
mêksih samya ngangge-angge rukmi
ting pêncorong kadi
brana sinêbar byur

kèh kang nangga sêga anèng takir
sinambi guguyon
langkung suka tanpa rungyan rame
tan wus ucapên sakwèh rarywalit
kang sami dhatêngi
nunumbang adulur

tiang jalêr dhatêng Kyai Bayi 
pra jalêr kemawon
ingkang èstri samyèstri kature
tan kaliru pisumbang kang prapti
ya ta Kyai Bayi
nèng pêndhapanipun

wontên tiang titiga kang prapti
sami ambêlowos
nanging mathis kabèh tapsilane
Kyai Bayi tanya sira ing di
matur kang sinungling
kaula ingutus

putranta jêng kiai dipati
maringakên uwos
kawan atus pitrah ing kathahe
mesa pitu lêmbu wolu nênggih
lan sêdasa kambing
bèbèk ayam nyatus

kang punika katura jêng kyai
pisungsung supados
dadosa lothung kemawon mangke
kagyat Bayipanurta nglingnya ris
sun narima inggih
mungguh ing Hyang Agung

nulya sinugata kinèn bukti 
wus nutug linorod
cinarik mring rencangira kabèh
pan wêrata tuwuk sêdayèki
nulya caraka tri
pamit nuwun mantuk

tan linilan kêdah adrêng pamit
wusana rinojong
nulya nêmbah lèngsèr sing ngarsane
ya ta kang nèng dalêm Ni Malarsih
mêngkana kalaning
wontên kang mrêtamu

Ni Malarsih ambagèkên nuli
kang tamu tinakon
karyanira kang liningan ture
utusane Jêng Kyai Dipati
Wirasaba nênggih
paring arta satus

dhawahipun dhêdhêmitan paring
patukoning lombok
sabab nora wèh wêruh marene
yèn awèha wêrung marang mami
gone duwe kardi
sêdaya sun sangkul

Ni Malarsih jêtung aningali 
ing real sêkanthong
nora nyana kêdhatêngan gandhèk
narima mring rijêkining Widi
saèstu Ki Bayi
ing mangunahipun

wus tinampan arta mring Malarsih
anulya sinugoh
wusnya nutug nadhah sugatane
tan antara caraka nulya mit
ingandhêg tan kenging
sigra lèngsèr laju

Kyai Bayipanurta nimbali
mring kang garwa gupoh
praptèng ngarsa alon andikane
tampanana lagyana rijêki
paringe dipati
bêras patang atus

kêbo sapi suap lan kêbiri
bumbu abon-abon
kangjêng kyai dipati paringe
calêngêpan bae apêparing
miwah kang tinuding
ngangge sarwa kluwuk

nora kêna sun andhêg dang mulih 
mung mangan sun sugoh
sapi wolu kêbo pitu kèhe
lawan bèbèk ayam myang kêbiri
kang garwa ngèsêmi
mring raka umatur

kaula mèh marêk nuntên kyai
animbali mringong
kula inggih mêkatên tan pae
wontên utusan èstri satunggil
kangjêng ki dipati
paring arta satus

ingaturkên arta satus ringgit
Ki Bayi anjomblong
gèdhèg-gèdhèg muwus uwe-uwe
dene akèh têmên aparing sih
de sun tan ngaturi
uninga malêbu

kang sêntosa lulusing kamuktin
kasuding Hyang Manon
tinanjèhkên ing panarimane
muga-muga kangjêng ki dipati
winalês ing Widi
kabukaning ngèlmu

kang sêntosa lulusing kamuktin 
ing donya praptèng don
wusnya dodonga sukur ing tasbèh
subkan Allah ngala palalihi
rijeku apihi
wabil ngibadatun

wus mêngkana nulya animbali
ingkang rayi karo
Ki Panukma lawan Panamare
praptèng ngarsanira kang raka ngling
pasumbang kang prapti
kêbo lawan lêmbu

banyak bèbèk ayam swab kêbiri
pêragatên gupoh
sarupane ywa olahên kabèh
iku sidhêkahe jêng kiai
dipati pêparing
ingon kaum-kaum

Ki Panukma bibisik kang rayi
wus rêmbag wong roro
alon matur kang rayi kalihe
lamun parêng kêrsane jêng kyai
pinragat sêpalih
sêpalih kang kantun

yèn sêdaya kathahên mubadir 
pinragat kêsompok
ingkang kantun kangge sêpasare
putra dalêm Mongraga mênawi
wontên nêring wingit
adikiran mulud

Ki Bayi wus parêng turirèki
umundur ari ro
rinampungan parentah nambêlèh
wus pinurak mring sakèhing santri
mring pawon dalidir
kang samya sung-usung

tangi malih kang anambut kardi
gumêrah ing pawon
ubrês umrês pan sinêngkakake
carub santri kaum nyai-nyai
lah-ulah ngramèni
kabèh bantu-bantu

banyu kayu kayu-kayu tuwin
ingkang ambêlandhong
ting gêrathok blag blug prak prèk sruk srèng
srang srong krècèp-krècèp ting karêcit
mambu anyir gurih
lir gêrah gumuruh

kathah solahe kang ngrêratêngi 
gêgêlakan kang wong
para santri tan ana wangêne
amêmangan anggadho cip-icip
angiras nyênyangking
ambuntêl kêkêmul

akèh kêmlakarên para santri
kuwarêgên gadho
gadho kalak saênggon-ênggone
kalak daging tungtut lawan ati
ginjêl myang kikisi
pênthul sandhung lamur

pondhok kêbak kalak ting salêmpit
anèng renggang-renggong
mêntah matêng akèh meme dhèngdhèng
lir punagi agahan tan wigih
gagah wêgah ngaji
amung ngaji mumpung

ana santri sawiji kang sakit
andheprok nèng pawon
sèndhèn tumpang alêmpêng lêmpènge
pan andomble dalole mêndêlik
mlêmbung wêtêngnèki
mutah-mutah wurung

binabayang mring kancane santri 
ginawa mring pondhok
pan wus siang ing wanci têngange
Kyai Bayi nuduh santri Luci
kon ngingon-ingoni
mring wong-wong sêdarum

wus wêrata dènira ngingoni
jalwèstri kumroyok
wusnya nutug dènya nadhah kabèh
kongsi bêdhug andhêrêndhêng muni
nulya dèn kênthongi
salat wêtu luhur

Kyai Bayi salat maring masjid
angimami lohor
wusnya bakda bubar santri kabèh
Kyai Bayi kondur mring mêndhapi
pêpak kang para ri
Jayèngraga ngayun

miwah para lurah santri-santri
nèng ngarsa tua nom
angandika Ki Bayi dhawuhe
padha adandana prayogi
sarerehanèki
ingkang mungguh-mungguh

ia saduwèk-duwèkirèki 
samya nganggo-anggo
tuwin padha muliha dèn age
matur sêndika sêdaya sami
mundur saking ngarsi
para pinisêpuh

tan wun sakenjing kang sami prapti
numbang lanang wadon
yèn wus numbang ing jro saulihe
lajêng numbang marang Jayèngwèsthi
sakadarirèki
mêngkana sêdarum

ya ta ingkang anèng dalêm wingking
kang lagya binonyo
Tambangraras badhe pinêngantèn
pinahyasan marang ingkang nini
sarira kinisik
pan lagya dèn lulur

ing bras têmu lan kêningar tuwin
asêm pupus laos
sinalusur lalar pênglulure
cèthinira Cênthini tan têbih
pan sakesuk uthi
ngladèni abikut

wusnya tutug pênglalarirèki 
kinèn sira gupoh
siram marang ing patirtan age
Ni Cênthini ingkang nglêladèni
ngosoki bêrêsih
sawusira adus

apasatan sinjang seta nuli
wangsul prapta ing gon
gya ingulik kinirab rikmane
pan winiwir jinêbadan amrik
rema mêmak wilis
apanjang ambakung

wus ingêjum kang ura sinuri
ingimpun sinerong
pan kinêlun sinêkaran oncèn-
oncèn anggitan gambir mêlathi
minangka pêmidih
bêbalunging gêlung

padha bote lulungsèn nêngahi
pan mungsêr anggandhok
kinêlaban jinum pinalêthèk
surat-surat ing puspita kengis
lir sudama mingip
amimiak mêndhung

nulya Cênthini kinèn maèsi 
sarwa di kinaot
nênggih badhe kinarya patahe
pinahyasan lir pangantèn yêkti
amawi pipidih
cicithak cêcênthung

lagya gêlungira ingkang uwis
sinarèhkên aso
ya ta Kyai Bayipanurtane
pan pinarak anèng ing pêndhapi
nyampingira kêling
sarung tabur-tabur

apêningsêt sindur amantêsi
apipinggang cathok
golok suasa mêrjan tasbèhe
arasukan jubah leja abrit
kotang kipêr putih
kancing mirah mancur

kuluk bathokan biludru langking
ancêpe dhinoyong
kanigara rinenda balênggèn
acêripu samak unta abrit
rinenda ing pinggir
pan pinaku jamur

ingkang anèng ngarsa Ni Malarsih 
sinjang sêmbagi jo
asêmêkan sindur wêlakane
arasukan galêr konus putih
supe tajug siji
wuri kang ro mantu

Ni Turida alungguh rêspati
sinjang limar ijo
kasêmêkan udaraga adèn
rasukanira sêmbagi putih
kace kumbaya brit
kênarèn mas luru

gêlung sêdhêng lulungsèn tinitih
ing sêkar argulo
asusupe mirah intên sêlèn
kananira Ni Kèn Rarasati
sinjang cindhe wilis
kasêmêkanipun

plangi tumpal podhang nêsêp sari
pan rinenda mompyor
arja rasukan sêmbagi jêne
corakira kayu anyang rêmit
talêkêm mas adi
supe intên tajug

atêtasik sumilak arêsik 
agêlung kêkêndhon
pan atitih cêpaka lan rone
wingking tarap sakulawêrgèstri
pêngangge mawarni
samya mubra-mubru

Ni Sumbaling tapihe sêmbagi
mindho ibang pêlong
kêmbên sindur sêsêr li-aline
lang-alang sakapung kalih sisih
ngampil tas tan têbih
lan buntêlan rukuh

ki santri Luci dèn busanani
amubru amarong
wuwuh cèkèh abêsus mênjete
pan abêbêd kêling golang-galing
kopyah biludru brit
ikêt adu mancung

mencong prandene dèn kuwuk mlirit
jêplakan lir anthok
bathik bang ngarab têpèn pinggire
mèrèt ngarêp bae turut alis
klambi krêstin abrit
singsêtan asaguh

binalêngi ing renda sênyari 
linincis amompyor
bênik palunthungan gêdhe-gêdhe
sabuk cindhe wilis renda kuning
rangkêp kotang putih
bênike karêpu

anyothe golok balosong rukmi
têsbèh mote ijo
sinampirkên ing golok amoncèr
srual panji-panji kancing dasi
têkên cis cinèt brit
ngadhêp anèng pungkur

nulya ki pêngulu Basarodin
prapta anjêmperok
pan ingiring modin mêrêbote
Talabodin Nur Sukidin Jali
Pranaita tuwin
sarerehanipun

ing Pêkauman sêdaya ngiring 
samya amêrabot
saduwèke angêtog pêngangge
bathik lurik ingkang sugih kêling
golok kris rinukmi
angiring gumrudug

ingkang bêkta epok lante êcis
cêripu paidon
Kyai Amadiman Amadjubèr
Maddulah Amadkahar Madtahir
Amadjaelani
Madbadir Madênur

Amadkuramat Kapas Madkupi
Madlubi Madanom
Amadsraya Madduryat Madbae
Amadinsan Madrawi Madsupi
Madkabir Madsair
Madunus Madyusup

sami anggêrêbêg anèng wuri
wong sêlawe golong
Kyai Kampuh kawung kêtunggènge
sabuk wiwiron putih tinêpi
akris pêndhok putih
landhean ambêthut

arasukan sêmbagyalus abrit 
lorog blorong-blorong
têsbèh gênitri sèwu kathahe
dèn ubêdkên ing golok sumampir
binalongsong rukmi
pan minangka wêdhung

kotang putih kancing mirah abrit
sêbe krêstin ijo
ngawêng ngiwa nêngên ing pungkure
amung sêla gandar mêkah adi
nèng pundhak sumampir
kêthune ngêndhukur

pandhan binêthot agêng angêndhil
lir cangkoking keong
lêmungsire pinuntir angoncèr
mungsêr anjêprak nglèwèr nèng wingking
jembraking pipinggir
pan kinayu apu

andhap agêng Kyai Basarodin
lêmu anggêlombroh
jenggot panjang wus sumambêl wijèn
pan amêdhok aberok nglênggirik
nglambêrêk mêdèni
anglir balabudhur

Tabalodin Nursukidin jagi 
Pranaita kêthon
modin mêrbot sami pênganggone
dodot kawung kêmplang sabuk putih
kulambi sêmbagi
abrit kêthu biru

wong Kauman tan ana mênèhi
samya akêkêthon
ki pêngulu prapta pêndhapa ge
atur salam mring Jêng Kyai Bayi
wus tata alinggih
nulya ingkang rawuh

Ki Suarja wau ingkang prapti
kampuh genjong ijo
sabuk renda kuning byur gombyoke
dhuwung alandhean miling gadhing
ajubah sêmbagi
dadu corak ing lung

kotang putih kancing crêmèn rukmi
asêbe mur biron
kuluk kêstop srêbanipun jêne
acêripu têkên jolang abrit
têsbèh candhanagi
lêlawêdan arum

pan ingiring sarerehanèki 
kria sêdaya wong
samya ngêtog busana pamère
anut basahan sarêban sami
pan awarni-warni
ing saundha-usuk

Ki Sêpura Ki Noja Ki Amin
Nongnong Bandabonong
Ki Budiman Taman Wrêgajaèt
Ki Wêrdadi Candratumpe Kabir
Baudin Pasari
Malangsari putu

Malangjiwa mantu Kêmbangkuning
Sêkarpêthak Bêkong
Ki Garuta Sura Sawo Kurnèn
Ki Baidin Canthur Bagawidik
gumrudug angiring
kèhe têlung puluh

prapta sêdaya anèng pêndhapi
nêmbah tata lunggoh
pan atarap wong kria wurine
Kyai Bayi mèsêm aningali
sajake kang rayi
nulya ingkang rawuh

Wiradhustha kampuhira bathik 
parangrusak barong
sabuk renda putih klengkam jêne
dhuwung landhean gadhing sinêmi
wrangka ladrang kêndhit
pêndhok swasa mancur

arasukan kudhedhar nêlahi
sêbènira kêstop
biludru brit linincis kotange
kuluk cêmêng srêban krêstin abrit
binara mas ngrawit
têsbèh akik wungu

acêripu lapis biludru brit
rinenda wêwêngkon
pan ingiring sakèh rèhrèhane
wong kang bukak warung sêdayèki
Kyai Jagapati
Ki Mêndhang Ki Gugut

Drêmayuda Gopa Polong Kêcil
Pathi Singabarong
Imbakrêta Gandhang Canthing Konthèng
Ki Trênggunêng Jabar Jubèr Kadir
Gulêng Kulah Mêrdi
Gathik Sole Gathuk

tiang tigang dasa sêdayèki 
gumarudug golong
Wiradhustha prapta pêndhapa ge
nêmbah ing raka tata alinggih
kyai mèsêm mèksi
mring ari kang rawuh

Ki Panukma prapta kampuh kêling
pêlung bangun têlpok
arasukan kêlenthang binêsèt
sabuk renda kris landhean gigi
pêndhok suwasa di
têsbèh balung dhuyung

akotang kancing magori kêndhit
sibe brit mantlas top
kuluk bêludru wilis balênggèn
srêban jênar pan binara putih
cripu sêngklat langking
pan rinenda wêngku

sarta ingiring rerehanèki
wong jagal ngon-ingon
sawarnining blantik sato iwèn
Kyai Rêban Jêbad lan Kasturi
Kyai Pusparagi
Rêmbên Talidatu

Pusparana Kyai Puspanjali 
lawan Taliwangkong
Puspajiwa Kyai Talimonce
Taliambên Talikêmbang Tali-
gundha Talisutri
miwah Talitêmbung

Kyai Talibanyak Talipranti
lawan Talibadhong
Talisêntagèn lan Taligodhèg
Talirante Kyai Pêt Ki Pêtri
Balongsong Prêmadi
Jadrêma Ki Gêmpung

tigang dasa rerehanirèki
samya amêrabot
praptèng pêndhapa nêmbah wus linggèh
Kyai Bayi ningali mring ari
suka tyasirèki
anuntên kang rawuh

Ki Panamar kampuh limar abrit
tumpal ijon-ijon
apaningsêt èpèk renda jêne
dhuwung alandhean cula miling
pêndhok bunton ngunir
têsbèh kinyang mancur

arasukan sêmbagyalus kuning 
curak woh sêdhompol
kotang putih kancing mas sêrunèn
sêbe gambar Arab latar putih
kuluk êmur kuning
sêrêban gadhung byur

acêripu gêgêmukan kuning
pêsaja inganggo
sarerehanira ngiring kabèh
samya ngangge kêling warni-warni
wong atandho sami
sêdaya tri puluh

Imayuda Sampora Cêlari
Wiragati Drêbos
Mrêtigala Kalang Guling Pèrès
Gombak Kêmbak Murah Mandra Dimpil
Pênjalin Walulin
Rêmbêt Condhong Sampur

Anggadipa Rêmbên Mara Rindhik
Guntang Ganggong Boyo
Sombong Songsong Mure Mori Gêbèl
Rêngga Muncar Angga Pura Kêling
Grago Rênggong Sêling
Ki Galêndhêng Dampu

nulya prapta ing pêndhapa nênggih 
nêmbah tata lunggoh
tarap anèng wuri jèjèr linggèh
Kyai Bayi suka myat ing ari
samya amriayi
nulya ingkang rawuh

Kulawirya kampuhe mênèhi
jingga pinaraos
pan rinenda mubêng myang barane
pan sagêblog èpèk renda putih
kris landhean rukmi
kraèng ngugut-ugut

kodhok kêsingsal cangcut acangcing
cèkèh-cèkèh cengkok
ngumbar kunca ngêdhèdhèr ambancèr
akulambi jubah limar wilis
biludru bangun jring
bordhir kotangipun

alancingan cindhe panji-panji
pinêrada porong
têsbèh sèwu jênangan sêlinge
ingubêdkên tinap amênthalit
kêthu putih ngêndhil
ambawang sêbungkul

gumungsir lir uwêring bêkingking 
anjêprak wiwiron
ngoncèr panjang ngalèwèr wurine
pan dèn kayang mêngangge mrih mêncil
tan mambu ngulami
larasing bakikuk

pan dèn iring sarerehanèki
wong Kêtandhan golong
samya kêmbangan kabèb dodote
akêkêthon kadya lurahnèki
jor-joran mawarni
kabèh têlung puluh

Ki Sêtana Witana Wiraki
Wiaga Ki Winong
Purwaka Purwangga Anggathethe
Prabadrana Prabajaya Rubil
Mangundrana Paris
Kêblak lawan Dhapur

Ki Pandhu Tarumpaka Wiragni
Ki Dèmês Sêlobog
Ki Pandêlêm Sumbrêng Kêbak Jolèn
Bamban Ekabawèn Mogapênggik
Bancang Wora-wari
Dhêmpêl Kuwêl Mandul

prapta anèng pêndhapa anuli 
nêmbah nulya lunggoh
Kyai Bayi angguguk guyune
langkung suka dènira ningali
mring kang rayi-rayi
sukur ing Hyang Agung

nulya ingkang pra sêntana prapti
samya amêrabot
Ki Sêbagi jumênêng lurahe
kulawarganira Kyai Bayi
misan mindho sami
prênah anak putu

kawan dasa ingkang kulit daging
kang tunggig bêndhoyot
Ki Sêbagi praptèng pan nyampinge
sarung lurik alus bugis abrit
jubah ginggang lurik
kotang bênik biru

kuluk biludru bang binalênggi
udhêng-udhêng ijo
têsbèh jênangan nyampir goloke
Ki Jumêna nyamping sutra gringsing
sabuke walulin
klambi krêstin wulung

kuluk bêludru wungu tinêpi 
udhênge kamanyon
têsbèh bathok nyampir ing goloke
cripu linapis sêngkêlat abrit
pra sêntana wuri
ngangge rêbut unggul

Kyai Panjangjiwa Ki Kalithik
Ki Cothak Malangbong
Ki Lawatan Ki Andhamohine
Ki Jêmpina Pandaya Panjari
Ki Jakrêndha Cikyik
Kyai Kinjêngkupu

Kyai Dhoplang Jamblang Bênthang Bênthik
Ki Bapang Balongsong
Ki Pangirat Krêtisêdayane
Kyai Sokadana Sokanandi
Ki Gêmblak Cêlari
Ki Kulur Ki Lêngkur

Kyai Jalipura Surantani
Ki Dhadhapangonjong
Onggantaka Onggandhua Sêlèn
Kyai Jongkang Padhangbulan Bêning
Ki Mangkurah Kunci
Kyai Jagasatru

Cakrawêdhug Ki Panjala Mubin 
Jalasutra Bobot
Ki Rumbaya Rumbaka Ki Bangèn
Ki Dokerok Jêmbangan Wêrdati
Ki Tawêng Cêraki
Kyai Dhampu Bandhung

sarêng prapta kêtêbing pêndhapi
samya lênggah lunggoh
Kyai Bayi suka sukur tyase
aningali sêntana mêpêki
kêraos kang galih
bêrêbêl ingkang luh

ketang sih kamurahaning Widi
rahmating Hyang Manon
rinêjêkèn sakulawargane
sawêngkoning ing Wanamartèki
sêdaya pinaring
rijêki Hyang Agung

anor dria anggrus ingkang galih
kumêmbêng waspanon
pira-pira sukur pêndongane
nulya para sudagar kang prapti
karèhing Jèngwèsthi
asarat malêbu

Kyai Tajêm Ki Jêngjêm Sumêndhi 
Ki Pratima Sêndrong
pak Rajiah pak Tijah pak Mèdhèng
pak Budiah pak Rumiah Rajin
Salbiah pak Wiji
Ki Cênthing pak Canthur

Ki Sêmirah pak Murah pak Kitri
pak Basiah Gombong
pak Jumilah Jumiah pak Pèrès
pak Kabirah pak Nakirah Kobis
pak Wijah pak Siti
pak Konthing pak Jungkung

pak Burerah Sujiah pak Suci
pak Parah Sêmangko
pak Sariah pak Tomas pak Bèsèr
pak Banikêm pak Trikêm pak Kêmis
pak Surêm pak Rimbi
pak Garêm pak Rêmu

samya ngangge sasênêngirèki
ting prêngangah mompyor
mung pak Rajiah tan pati ngangge
sarwa lungsêt kewala tur rêsik
sabuk wlulang langking
cathoke pêrunggu

praptèng pêndhapa samya ngabêkti 
tata samya lunggoh
nulya pra lurah santri praptane
sarerehanira santri-santri
pêngangge mawarni
ing sadarbèkipun

ingkang srêban dhêng-udhêngan tuwin
ikêt myang kêkêthon
sêcaraning ulama bêsuse
saduwèk-duwèk kang dèn simpêni
samya dèn anggèni
wanèh kang nênambut

ting bilunglung pan silih-sinilih
myang kang liron anggon
ana santri tan olèh nyinyilèh
jajah omah kawawuhanèki
mêksa datan olih
mupus nulya masuh

wênèh santri kaboyung ninilih
kabutoh mimisoh
wingi mula ninilèh tan olèh
kuawuhan kang wus luwih bêcik
myang sanak pribadi
cumpêt nora antuk

ih ya talah wong wus têpung bêcik 
tan ngandêl maringong
dene-dene tan katon aduwe
lir tumingal bangsat maring mami
panêdhaku nuli
gègèra kang rusuh

krêpèn modar susah ole ngili
kêjaba mêngkono
iku kèlingan mring si mêngkene
padha dene mungguh Allah iki
jare murah asih
dene ki wak ingsun

tan pinaring kamurahan mami
de tan beda ingong
nêmbah muji ing rina wêngine
êndi ganjarane murah asih
adil tlênong tlêning
adile barênjul

kêdumêlan muring-muring sami
nangis anggêlolo
pan mêndhokol sabithi atine
nulya wontên santri kang nyilihi
lungsêt dèn tampèni
agupuh winasuh

pan kumêrab para santri-santri 
sarerehan golong
para lurah dadya pêngarêpe
Ki Murtala Murtaja Murjaki
bagus Jaelani
gus Soleman Yusup

gus Jamjani Arpami Tabrani
Belawi gus Unoh
gus Yahya gus Suhada gus Juhèr
gus Ngaripin Musin Mukin Yasin
Janodin Ngabidin
Sarapdin gus Jadun

gus Juakir Ngajujir gus Kanjir
Wajir Tamin Nahot
gus Tabyani Johari gus Jahèr
Bahri Bahwi Kanawi Tukrani
gus Tayib gus Brahim
gus Yunus gus Tamsur

gus Dawud Dulsungur Dulmudangi
Dulkabir Dulkaop
Dulkahar Duljalal Duljalalèn
Dulkami Dulkamid Ngabdulgani
Dulkamil Dulmuhyi
Dulsudur Dulgapur

Dulsukur Dulkulur lan Dulbasir 
Dultaksir Dulsuro
Dulmansur Duljabur Ngabduljaèt
Nurjani Nurngali Nurkamari
Nurani Nurbani
Nuriman Nursuhud

sarêng prapta para santri-santri
nêmbah tata lunggoh
apan nora jèjèr jêjêl bae
Kyai Bayi mulat ing pra santri
arahab tyasnèki
nulya ingkang rawuh

Jayèngraga kampuh cindhe abrit
pinarada mompyor
pan biludru burdiran èpèke
corak ing lung sinongkèt lo brêci
klengkam banyu manggis
ginombyok boliun

acêlana putih pinrada sri
kêpoh tundha mêdhok
mungsêr ngayu apu talibane
wêwalikan sindhêtan mêlipit
pirid lambung wingking
turut adu mancung

têpung mathis lan panêngênèki 
muwêr nyangkok keong
buntaring pasingsêtan lungsene
jèrèng lir laring walang walèri
acangcutan inggil
sanginggiling dhêngkul

kodhok kabêsèt anyatriani
sacêngkang angongkong
wiron sêmbulihan pêngasihe
sipat polok sandhungan amiwir
anggubah winangkis
seseronganipun

wêwalêran tan ana ngalêngkin
mêkar ambêdhodhok
ngumbar kunca winiru tap têpèn
ambêlarak nêrampad ing siti
panjanging kunca sri
tigang asta landhung

kris landhean tayuman sinêmi
kandêlan mas bunton
wrangka timaha pèlèt sêmbure
tan rasukan akokonyoh kuning
abadhong sungsun tri
tinatur mas tatur

binggêl kilat bau anting-anting 
pamêkak bêbangkol
uncal rante mas udawalane
agêgongsor cêrapang pinodhi
atêkês mawingit
ajajamang sungsun

kinarang mêlok mêntul hèr thathit
sinalon kukupon
garudha ngrêm pamêkak wurine
arja sumping puspa krêna rukmi
ingoncèn mêlathi
myang gogombyong dhuwung

apêpaès imbane pinirit
alungit mucuk dom
sugih liring kêsit iribane
brêngos kêtug têpèn lir minangsi
pasêmon aringgit
abagus lir Wirun

pan dèn iring sarerehanèki
kabèh para bagor
samya têkês kabèh susumpinge
gêlang kilat bau anting-anting
rapèk kunca kalih
bangkol akêkalung

borèh kunir srual panji-panji 
kris pêndhok mas bunton
patra êmas mengkol ukirane
oncèn tibèng dhadha sêkar gambir
anggêrêbêg asri
tiang pitu likur

Cêrmasana Widiguna Widi-
lêksana Bintaro
Gandasana Gandatarunane
Gandabaya lawan Gandasanggit
miwah Gandasasi
Gandamara arum

Gandatênaya lan Gandawangi
miwah Gandamirong
Gandapurwa lan Gandarêsmine
Gandapuspita myang Gandasari
Gandapura dèwi
miwah Gandalayu

Gandarêtna lawan Gandalatri
Gandakria kang wong
Cêrmalaya Cêrmawiragane
Cêrmajiwa Cêrmasuta tuwin
Cêrmayasa kawi
Tunjangkara badhut

Ki Nuripin kinarsan ingkang sih 
kinampuhan jonggrong
abris ukiran patra mengkole
sabuk sindur cêlanane kuning
binorehan kuning
sumping oncèn landhung

kopyah mathak rambute jumiwit
wangune apego
santri lugu cinara priayèn
nora santri nora amriayi
gundhul ambêlindhis
dhapure anyêpuk

rada sugih wulu Ki Nuripin
jenggote abrewok
kinanthilan cêpaka lan rone
lawan kinanthilan jangkrik gangsir
orong-orong bibis
koangan kuangwung

myang wulu cangklakan dèn kanthili
yuyu walang gamboh
dhadha kinanthilan sambêr lilèn
gèdhèg-gèdhèg sukêr ting sêlênthik
bau malangkêrik
tan bisa ngêringkus

yèn sinapit ing yuyu anjêlih 
ginuyu pra bagor
prapta ing pêndhapa nêmbah kabèh
Kyai Bayi gumujêng ningali
mring putra Jèngragi
ing busananipun

cara duk jamaning Kabu lêngkir
prabote mêngkono
cingak ingkang nèng mêndhapa kabèh
eram ningali mring Jayèngragi
sarwa angalami
Jawa Arabipun

ya ta wontên tamu ingkang prapti
kêkapalan rawoh
rencang rolas kêkapalan kabèh
nama Kyai Dêmang Purasani
ing Pagêrwajèki
wus nêcêp guguru

marang Kyai Bayipanurtèki
praptane agupoh
cinancangan sêdaya kapale
kèndêl anèng paregolanèki
wus kinèn tur uning
tinimbalan laju

ngangge prêjuritan amêthithing 
mêrabot ajarot
sêdhêng têngah tuwuh ing umure
cèkèh cikat rikat amantêsi
bêbêd nagasari
sinerong cinancud

sabuk gêdhog biru bara kuning
apêthat bêbangkol
arasukan sikêpan lurike
kancing êmas nanasan angunir
kotang biludru brit
blênggi lincis mungguh

sarualira sêngkêlat abrit
panji-panji kaos
nyuriga kris sinampiran kace
tali bandhang tas Cina nèng kèri
ikêt modang putih
basunanda tudhung

srigak lir jaka nêdhêng birai
anulya praptèng gon
kang linggihan mingsêr samya mire
wusnya lênggah Dêmang Purasani
nulya majêng ngarsi
sumêmbah angujung

angandika aris Kyai Bayi
lah wus dika lunggoh
dene kula tan wèh uningane
niat ringkês kêndhuri sabithi
Dêmang Purasani
nêmbah nuwun-nuwun

inggih mirêng wêrti kala wingi 
mila kula gupoh
apan sarwi nguculi êtase
mêndhêt arta tiga wêlas ringgit
kaula nyaosi
pitumbasing apu

nulya tinanggapan sarwi angling
bangêt tarimèngong
tiang pintên rencang dika kabèh
Dêmang Purasani matur naming
kalih wêlas nênggih
lancaran agupuh

Ki Baywangling alkamdu lilahi
narimèng Hyang Manon
nulya sinugata sarencange
arta sinungkên ing santri Luci
kèn maringkên aglis
mring Malarsih wau

para kyai miwah santri-santri
tumingal agawok
Kyai Bayi agung mangunahe
samya pupuji sukur ing Widi
miwah ajrih asih
ya ta kang cinatur

wontên tiang wus sêpuh sêtunggil 
kaki-kaki reto
pan minantên ing sadesa kabèh
dhukuh Pucangan wismanirèki
wong Wanamartèki
jalu èstri takut

myang pêrapat dhusun kanan keri
punjunge mêrono
marang pundhèn dhukuh Pucangane
luluhure ing Wanamartèki
samya munjung bêkti
ngalap sawabipun

Kyai Wanaita wastanèki
wus pikun adheyog
kaprênah pan kaki ing awune
eang uwa ibune Ki Bayi
mila tan ngaturi
saking maklumipun

wong wus tua mung tinui-tui
ing mangkya ki jompo
yun uninga ing canggah ningkahe
kêjumutan sarwi dèn jagani
lumampah wus wigih
kêthuyuk-kêthuyuk

limar biru wus lungsêt kang nyamping 
rasukan kêmanyon
kuluk kropak wus kawak sêmune
udhêng ubêt pisan putih lami
têsbèhe gênitri
sabuk tali datu

prapta jroning paregolanèki
Ki Bayi duk anon
gupuh mudhun Ki Bayi ge-age
nyandhak astanira ririh sarwi
ki buyut ngarasi
mring Ki Bayi wau

mudhun sêdaya ingkang alinggih
sami angrêroyom
wus pinrênah ki buyut lênggahe
nulya sêdaya sami ngunjungi
Ki Bayi ngling aris
sampean puniku

susah-susah pinarak mariki
wong wus sêpuh repot
kyai buyut Wanaita linge
mumpung aku ia mêksih urip
arsa wruha mangkin
ningkahe canggahku

Ki Bayi matur inggih utami 
sawabipun kaot
angling malih srawungan ing akèh
langkung sangêt sêpuhe kiai
pêpantaran tapis
wus ngajal sêdarum

jaman awal ing Pajang mêningi
wêruh duk patogog
cêr-ancêr pagêr kutha kojore
iba lamine wus kawak uwi
milane pinundhi
ing tiang sêdhusun

langkung rahmat sampean puniki
sarwi atanya lon
pintên yuswa paduka ing mangke
kyai buyut angling umur mami
taune sapriki
wus satus nêm likur

samyandhêku tumungkul kang myarsi
pitutur kinaot
ngungun tyase ngalap bêrkah kabèh
ya ta wus andungkap ngasar wanci
santri magêrsari
tan ana kang kantun

pêpak sêdaya ingkang dèn anti 
Ki Bayi lingnya lon
apa uwus prapta sakabèhe
samya matur têlas tana kari
jêng kyai ngling malih
Jèngraga sirèku

angirida kabèh para santri
banjura mêrono
marang kakangira Jèngwèsthine
manira laju marang ing masjid
lan pamanirèki
tuwin ki pêngulu

ingkang putra sêndika turnèki
Ki Bayi turnya lon
èh Luci sira rumatên age
sêsanggan praboting munggah haji
Luci matur inggih
pan sampun sêdarum

Kyai Bayipanurta ngling malih
mring pêngulu alon
iki pa wus andungkap sangate
mêngko bakda ngasar sêdhêng akir
pêngantène prapti
ing paningkahipun

ki pêngulu matur aprayogi 
luhung nuntên bodhol
wusnya parêng budhal nulya lèngsèr
kyai buyut Wanaita ngarsi
Ki Bayi angiring
ing wingking gumrudug

Jayèngraga animpang ing margi
sêdaya punang wong
praptèng pêndhapaning Jèngwèsthine
tan kaliru saurutirèki
jèjèr jêjêl pipit
dènira alungguh

kang lumampah ing masjid wus prapti
sêdaya agupoh
ngambil toya wulu sawarnine
binêdhugan wêktu ngasar manjing
Ki Bayi ngimami
anutug bakda wus

ya ta kang wontên kidul winarni
Amongraga dandos
sinaosan busana saking lèr
kalih pêtadhahan kêbak nyamping
clana kampuh tuwin
kulambi myang kêthu

wus arêsik sinaratan mawi
nyukur wulu kalong
nyai Daya juru pamarase
imba ingemba tanggal alungit
sêsajènya sami
nyai Daya untung

sira Ki Sèh Jamhur Amongragi 
dènira adandos
ngagêm sarwa seta sauyune
nyamping brêtis apaningsêt mori
rasukan cawêni
galêr galar konus

kuluk pêthak sarêbanya putih
sêbe seta mawor
têsbèh maniking toya aputèh
caripunya sinangkêlat putih
tan kêrsa mamangking
golok miwah dhuwung

pan solahing aolia wingit
tan karêm mênganggo
pêsaja wus kêrana'llah tulèn
wutuh aolianya awêning
sêmono prandening
sukur mubra-mubru

Amongraga cahyanya nêlahi
amanon yèn tinon
sabatira Jamal lan Jamile
pan kinêmbar karo sarwa langking
sapêngadêgnèki
pan samya wulung byur

Jayèngwèsthi pan akampuh bathik 
latar cêmêng ganggong
sabuk renda putih pan amèpèd
ngumbar konca cangcut mrak kasimpir
kampuh tundha apik
bagus mara sêmu

arasukan ginggang sutra putih
sêbe kêstop ijo
kotang akancing mirah selane
dhuwung landhean cula sinêmi
kandêlan mas adi
balewehan sêpuh

kuluk êmur jênar sêbe wilis
sinêkar argulo
pan magori Suleman têsbèhe
cêripunira rinenda kuning
kace kumbaya brit
lênggah anèng ngayun

tuwin para lurah santri-santri
kang samya adandos
wus samêkta ngangge sêkadare
pêpak sêdaya sampun miranti
nulya ingkang prapti
Panukma Panamur

pan ingiring para lurah santri 
wus tata alunggoh
nabda aris mring Jayèngwèsthine
kula ingutus ramanta kyai
kinèn angaturi
rakanta sang bagus

Jayèngwèsthi aturira aris
mring kang raka alon
pan punika wontên utusane
rama jêngandika angaturi
mring paduka mangkin
Mongraga lon muwus

inggih sumangga kêrsane yayi
adan nulya bodhol
sinongsongan ijêm sorot jêne
santri tata ngurung-urung ngarsi
miwah kang ngêtêbi
garêbêg ing pungkur

ingkang anèng ngarsa Jamal Jamil
lan santri nêm golong
Jamal Jamil anabuh trêbange
ukur ngêbêm imbal kêmpyangnèki
kanêm bawa singir
lagone alandhung

singirira mung kalimah kalih 
ngalik-alik alon
sinauran lirihan wong akèh
pan gumrêmêng rêmpêg pawèh wingit
ngarsane kang singir
Jayèngraga bagus

jêjêl uyêl wong kang niningali
jalwèstri rêbut gon
pan sakesuk mula panontone
tumplêk lawan wong sadesa kêrig
pêrapate prapti
manca limanipun

kurang ombèr ing papan apipit
kèh bêthèk abojod
tan adangu wus prapta lampahe
anèng masjid agêng wus miranti
ing panggenan mungging
pangimanan ngayun

wus tinata jèjèr ingalinggih
uruting tua nom
tan balênjat apapak dhêngkule
ingkang lênggah kinèn lèr Kiai
Wanaita nênggih
nulya ki pêngulu

nulya Talabodin Nursukidin 
Pranaita mêrbot
murid Jaki lan santri Lucine
ingkang lênggah lèr wetan Kiai
Bayipanurtèki
nulya Ki Sèh Jamhur

Amongraga lênggah anèng ngarsi
kinubêng tua nom
lajêng kiwa têngên ing burine
sila bata apêpêt apipit
dalah ing surambi
ajêjêl supênuh

sawusira rèrèh ingkang linggih
sêdaya sakèh wong
dhêdhêp mênêng tan ana banene
nulya Kyai Bayipanurtèki
pamuwuse aris
mring kyai pêngulu

èh kyai pêngulu Basarodin
angrêsaya ingong
ningkahêna putraningsun Ni Kèn
Tambangraras lan Ki Amongragi
maskawinirèki
kur'an kang aplalu

nulya ki pêngulu angijabi
tangawudira lon
bismilahi rahman nirakime
ngusikum ngibadalah wanapsi
wabitak walahi
ankahtu wangindun

binta pulanin mintabi mahri 
kada pan mêngkono
ingsun ningkahakên maring Ni Kèn
Tambangraras lan Ki Amongragi
kêlawan mêskawin
kur'an ingkang agung

pakênira ngucap angabuli
Mongraga miraos
anrima kula ing paningkahe
Ni Kèn Tambangraras lawan mami
mêskawin kur'ani
ngalim ingkang agung

sarta amuruk ing awal akir
ahline katêmpoh
dadosa utang kaula mangke
ing dalêm donya rawuh ingakir
pêngulu nulya ngling
wa baraka'llahu

ngala kahèr wa bi palalihi
wise pan mêngkono
allahuma alipbinahume
kama alapta baenalmaki
walbardi wassalji
watin jangkêpipun

gya sêksi Talabodin jangjèni 
sarwi nyêpêng jêmpol
dika tampi jangji dalêm dene
sêmangsane pakênira mangkin
aninggal mring rabi
tri taun ing laut

pitung sasi ing dharatan benjing
lia karyèng katong
tan trimane rabinira mangke
pêsthi pêgat tanpa talak sarwi
tinagih srikawin
Mongraga wus saguh

sêksi kalih satunggile kyai
Nursukidin gupoh
maca donga ngumur sabanjure
sinauran amin gêr prasami
wus paragat suci
ing paningkahipun

nulya Kyai Bayipanurtèki
sêsalaman gupoh
Amongraga ngabêkti salame
kinèn lajêng sarwi wus ajarwi
marêk èng Kiai
Wanaita sêpuh

Amongraga umarêk ing kaki 
angujung ing pangkon
Kyai Buyut Wanaita age
andonga rabana-rabana pi
dunya kasanatin
wabil arli ratu

kasanatan wangadabanari
nulya ngrangkul gupoh
sarwi angaras-aras ulune
wus anduga tejaning aluwih
sawusnira nuli
salam mring pêngulu

tuwin dhatêng paman sêdayèki
pra tua kang munggoh
wus mêngkana anyimpar ênggone
pan ki buyut tansah sandhing linggih
mêngkana Ki Bayi-
panurta amuwus

aparentah marang santri Luci
lah mara dèn gupoh
ajokêna sarah sêsanggane
nulya santri Luci angabani
kang sêsanggan nuli
sinaoskên ngayun

kawan bokor gêng sinêrbèt putih 
pan sampun sumaos
tinampanan mring Nursukidine
Talabodin Pranaita jati
abikut authi
bukak sêrbètipun

ingkang kalih bokor gêdhang kuning
kang ro jambe suroh
sêlawat sêlawe real sisèh
dadya sèkêt kang sêlawe maring
pêngulu pribadi
kang sêlawe dinum

kang pitulas mring Ki Talabodin
Nursukidin wong ro
molung real sajampêl parone
kantun wolu Pranaita Jaki
sami pandumnèki
ngawan real rampung

tuwin jambe suruh gêdhang kuning
pandume mêngkono
kyai nuduh mring santri Lucine
kinèn mundhut ambêngan kêndhuri
sigra santri Luci
mundhut ambêngipun

ingusungan mring wong magêrsari 
slawe ambêng abot
pan gotong pat ambêng sawijine
sigra tinata ingkang kêndhuri
ing saetangnèki
tan ana kaliru

nulya dinonganan majêmuki
gumêr amin kang wong
ambata rêbah amin-amine
wus mêngkana angêpung kandhuri
anêlung puluhi
ngrongpuluh nyapuluh

amoloni ingkang angênêmi
samya nadhah dhokoh
santri cilik rusuh pêmangane
rêrêbutan iwak ngowak-awik
duduh pindhang takir
pan kapyuk-kinapyuk

dèn wut-awut sêga sakêndhuri
kinarya balang wor
samya kêlaprut sêga jangane
rare sèkêt tukar ting jarêlih
lian anyirati
kulambi myang kêthu

comot-comot pênganggene sami 
santri ting galêmbor
wuwuh rame kabèh santri akèh
sami misuh wanèh anggitiki
jarit olih nilih
kasiratan duduh

lagya ngangge pamèr sarwa bêcik
bagus mrih tinonton
têmahane abangêt isine
ingkang rada sugih mulih salin
wênèh ngunguconi
ana morod mantuk

guyu-ginuyu myang muring-muring
kathah solahing wong
tan cinatur ya ta wau Ni Kèn
Tambangraras kang ingapti-apti
kinusuma adi
busana pinatut

runtutipun ingkang mara suci
ngulama kinaot
binusanan seta sauyune
pan asinjang alus gênis putih
sandhungan pêngasih
sumèrèd ing pungkur

sinembongan seta pinêrmasi 
adining paraos
sawat jalêngut sibak cawine
citraning sêmèn parang taritis
dinrênjêman rêmit
gigion winêngku

pipiakan sarong ing pêngasih
caconthoking wangkong
talibane ingarsa amèpèd
ngawêng ing walikat pan pinirit
aturut maripit
têpung adu mancung

pasingsêtan pamêkak ingarsi
sinumpêd anyonthong
udhêt seta pinarada adèn
pan rineka sorot tutumpaling
kang mêndhala giri
pan kinayu apu

sungsun katri tinata rininggit
taptaping wiwiron
lêre mèpèt pan winiru têpèn
mijipuh kur-ukur mêdhok kêdhik
angêmbang undha sri
alandhung linuhung

buntal seta argulo inganggit 
puspa mara dalon
anggrèk wulan sêmboja mênure
mayang wingitan lan mandhakaki
sikatan saruni
sêmbulihanipun

muwêr pinasang ngawêng ing wuri
anangga caconthok
buntaring buntal kanan kerine
dadya uncal gumantung arakit
wida jênar aming
tungtung rêmu-rêmu

kalpika jumêrut mirah abrit
hèr laut sumorot
sêngkang pênunggul intên bumine
cundhuk mêntul hèr thathit nêlahi
tasik ngima nipis
sumilak sumunu

wusira binusanan rêspati
tan ana winaon
Ni Malarsih tyas sangêt ngungune
myat ing putra tanpa samèng jalmi
ya talah si bibi
bisa gawe rungrum

nulya Cênthini dèn busanani
sinjang cindhe ijo
sinembongan gadhung mêlathine
pinarada kinumudawati
las-alasan asri
buntal sêtaman rum

ingudhêtan pan mêndhala giri 
tumpal piniraos
winidan jênar gêbêgan adèn
kalpika tajug mirah lilintring
sêngkangira adi
sêkar sêtaman byur

langkung pelag Cênthini yu luwih
lir pêngantyan yêktos
wusnya binusanan Cênthini nèng
wurinira Tambangraras sang lir
wintang anyêlêki
ing wulan sumunu

tunggil teja kaot agêng alit
Cênthini katonton
pan angêpak wong sadesa yune
sawusira sang ro busana di
ya ta Ni Malarsih
malih rum amurus

lamun sampun wayah dika bibi
kula bêkta mring gon
anèng dalêm wus akir sangate
nyai Daya wuwusira inggih
sumanggèng karsèki
pan punika sampun

nulya binêkta mring dalêm ngarsi 
Tambangraras tinon
pan asukup tua nom myang rare
miwah kang anèng pawon ningali
samya tilar kardi
lumayu andulu

sami praptèng dalêm amiranti
nèng jrambahing kobong
kêlasa lus susun tri sinêrbèt
mamrik sinêbaran sarwa sari
nulya Luci prapti
tanya sampunipun

Ni Malarsih anauri aris
ia wus mirantos
santri Luci wangsul age-age
atur marang ing Kiai Bayi-
panurta ngling aris
mring Mongraga wau

tuwin mring kang sêpuh-sêpuh sami
sêdaya rumojong
nulya nuduh mring santri Lucine
kinèn budhalêna para santri
ingundhangan aglis
umangkat sêdarum

tinata jèjèr saurutnèki 
sêdaya wus bodhol
aprayoga ing lampah tatane
ulur ngurung-urung kanan keri
miwah kang ngêtêbi
garêbêg ing pungkur

miwah ingkang jalma niningali
gumêrah punang wong
jalu èstri pêpêt arêbut gèn
ingkang gendhong anak ting jalêrit
yêl-uyêlan sami
tanpa rungwan umyung

jêjêl nunjêl jujul papan pipit
kang jongkong-jinongkong
sawarnine pagêr jaro bêthèk
rubuh ingabyak wong niningali
lêbur kitrinèki
dèn ilês lir rumput

miwah wisma kang cêlak ing mêrgi
akèh omah dhoyong
kang ringkih rubuh êmpyak èmpère
nora kêna wong akèh sinapih
wong dodol ting jêrlih
wutah mawut-mawut

ya ta ingkang lumampah ingiring 
sinaroja ing wong
ingkang anèng ngarsaning pêngantèn
Jamal Jamil wong ro anêrbangi
pong pêk tong ting tong gring
dhung dhung bêng pung pung brung

santri nênêm ngêlik ngalik-alik
arum aruntut wor
sinauran ing wong sêdayane
pan arêmpêg satitahe muni
mung kalimah kalih
lon lêlah alandhung

Amongraga lampahe awingit
cahyane mêncorong
anêlahi pasamuan kabèh
amiarsa lêlagoning singir
suhuling tyas dikir
sangsaya anganyut

tan rumasa nèng jaman donyèki
mung akerat manggon
apan wus nora kabere-bere
anumusi tyas kang niningali
kathah mrêbês mili
kapênêdên dulu

myat miarsa solahbawanèki 
tyase kèh mêrongkol
ngarak pêngantèn kaya kêpatèn
ting salênggruk wong kari ningali
saking tyas kêpengin
sangêt barêbêl luh

saking bungah-bungahe ningali
bêcik kang tinonton
Amongraga kinanthi astane
mring Ki Buyut Wanaita nênggih
lampahira ririh
kêthuyuk-kêthuyuk

Jayèngraga ambancèr nèng ngarsi
baguse katongton
kang tan wruh dèn arani pêngantèn
anèh dhewe sigit anjêlanthir
wong kang nom-nom èstri
kathah kang kêpoyuh

samya ngucap sru pating kêlikik
darapon kadulon
kang liniring runtuh ting garègèl
salendhange wudhar gêlungnèki
kêmbên tan ngopèni
kêndho tapihipun

datan ana mingkêm lathinèki 
kèh nyêngoh mêngongoh
ana ngathungi kinang iribe
rêracikan kinang suruh sêmprit
ngêgar-gar jêriji
ngêblongkên gumuyu

amung Jayèngraga kang pinêndir
rinêbot pandulon
sabab bagus dhewe sigit dhewe
kanthèt dhewe bancèr andhèwèki
wokaning parèstri
dêrodos angilu

Kulawirya solahe kinardi
lumaku tinonton
ginaguyu dene lir pênamèng
malah nosot thithik jroning ati
tan mandhani ênthik
thikane wong bagus

tan wus ucapên kang niningali 
tan adangu rawoh
santri pangarsa kèndêl praptane
jibêg ngadêg ngêpung angubêngi
têpung gêlang pipit
nganti ingkang rawuh

pêngantyanya lagya praptèng kori
singir salin lagon
asrakal badru ngalaenane
pan gumuruh swaraning asingir
mêksih ngadêg sami
asrakal anutug

prapta kèndêl satêngah mêndhapi
pan amangu ngantos
ing jro wisma nulya mapagake
bok Cênthini kinanthi nèng kori
nora kêna têbih
lan Ni Kèn Tambangrum

kanan ingkang ibu Ni Malarsih
wuri mantu karo
Nikèn Turida Rarasatine
namung nênêmipun bok Sumbaling
kang tumut jênêngi
kang sêdaya lungguh

Sèh Mongraga kang kering Ki Bayi
kananira munggoh
wuri Jayèngwèsthi Jèngragane
kanêm ki pêngulu Basarudin
kang sêdaya mêksih
ngadêg soring tarub

langkung tata tetela kaèksi 
kang nonton tan rusoh
plalah mêndhêt andha angadhêmpèl
andha têpung parik turut pinggir
mung katon rêrai
sukup andudulu

sangsaya sru gumêrah swaraning
asrakal dèn êtog
samya erak pinêksa swarane
miwah kang nonton cilik jalwèstri
sami tumut singir
sangsayèmbuh umung

samya majêng lampahira ririh
gathuking patêmon
satêngahing kori gêng panggihe
antarane anèng jro lan jawi
gêgantalan gênti
ila-ilanipun

toyèng bokor sêkar sataman sri 
pan kinuman êndhog
tinibakên kumêprok pêcahe
wus siniram toyèng bokor nuli
tinètès toya tis
ingêmbun ping têlu

nulya kinèn nêmbah padèng laki
Tambangraras gupoh
mêndhak nêmbah sumungkêm sukune
sarwi ngaras dêlamakan iring
tuwin kanan kering
sawusnya alungguh

nulya tinarik astanirèki
mring kang ibu alon
sigra kinanthi wau astane
wus praptèng gon tata sami linggih
ki buyut nêngahi
kang sêdaya mêtu

ingkang kantun amung Jayèngragi
kinèn linggih kulon
cêlak mring kang raka pinêngantèn
jajar lênggah kilèn Jayèngragi
nuntên Amongragi
nuntên kyai buyut

nuntên Ni Kèn Tambangraras nuli 
Cênthini tan adoh
jèjèr wayang mêngkana patute
ingkang ibu nèng ngarsa kêpering
Turida Rasati
ro samyanèng ngayun

miwah pra bibi ua lan nini
anèng wetan kulon
samya rêrasan pating katuwèl
ia talah bêgja bok Cênthini
tinunggil alinggih
binusanan murub

dadi pêngantène bok Cênthini
pinaesan kaot
gêlung gambyong thinèrèkan jêne
apêpêtha lêlatha pipidih
coconthok anyênthing
cicithak cêcênthung

durung ngarti ngong têmantèn iki
iku apa mêngko
têmu lawan Jèngraga bakale
Jayèngraga dene anjêlkithit
samya guyu lirih
doh mokal yèn têmu

ukur dèn gawe ngasrèn-asrèni 
patah lanang wadon
pan mêngkana pêngucaping akèh
nuli lêladèn wedang nèng ngarsi
pra santri kang singir
asrakal wus suwuk

kantun santri nênêm Jamal Jamil
lilirihan lagon
arang bême ngapinjal kêmpyange
panêrbange myang singire ririh
kataman nabiyi
ya Rasullulahu

katam Muhammadun ngajam Ngarbi
sauran mêngkono
nulya bawane pakam lahumèn
ayatin mashuratin nasalki
tabu biha gadin
mashura puniku

swaranira pan angasih-asih
êmpuk mêntul alon
ngombak-ombak arampak sajake
panêrbangira ngapipir ririh
pong ping ping pêk ping ping
tong ting tong bêng pong brung

wus dumugi sarukuk kang singir 
samya kèndêl aso
sêdaya sinugatan wedang tèh
gula batu tangkuwèh ti kucing
manisan mêpêki
ting-ting satru arum

wusnya tutug nginum wedang sami
tan ana kalêson
nulya Kyai Bayipanurtane
angandika marang ingkang rayi
dèn kaparèng ngarsi
sun tuding gawemu

Ki Suarja lan Wiradhusthèki
Panukma pan amor
Kulawirya myang santri Lucine
gupuh majêng ngarsane Ki Bayi
angandika aris
mêngko lamun wêktu

mung perlua bae salat mahrib
nulya balièng gon
pan rakitên kandhurine kabèh
mangsa bodhoa kanêm Si Luci
nulya bêdhug muni
mahrib dhêng ping têlu

nulya Ki Bayi salat mring masjid
bubar sêdaya wong
samya salat santri sêdayane
wong nonton wus mulih wênèh kari
santri jalu èstri
sanggon-ênggon wêktu

ingkang salat ngiras busanèki 
mung Jèngraga karo
Kulawirya samya cucul mulèh
ya ta Suarja Wiradhusthèki
Panukma Panamir
kang arêbut pêrlu

Kulawirya lawan santri Luci
sigra marang pawon
angundhangi mring magêrsarine
kasinomanira wus tinuding
pan rinakit-rakit
lam-ulamanipun

jèjèr tata kêndhuri pinarik
ambêngan bot-abot
têpung gêlang pinggir pêndhapane
tigang dasa ambêng kathahnèki
ancak gêng dèn bêki
gotong pat barêngkut

lam-ulaman tinata sinêling
ulam matêng wutoh
bêkakak wêdhus limalas kèhe
banyak bèbèk ayam lan kêbiri
wuwutuhan sami
kèhe tigang atus

kêjawi kang sinujèn sinapit 
rinêmpah kinendho
kang rinatêng binakar ginorèng
kang linêmbut ingagal sinuir
ginodhog rinoti
kinukus sinayur

lam-ulaman pêpak sawarnaning
pêksi kewan êloh
samya ingolah kathah carane
cara Koja lawan cara kaji
cara Jawa bumi
mawarna kang sêkul

tumpêng wajar mêgana kabuli
anggi sêkul golong
sêkul punar kêpyur ura angèn
sêkul biru kêndhit lawan abrit
cêmêng gorèng gurih
loyang pulên wuduk

jangan mênir dhakoan lan tomis
asêm bobor loncom
cupang kalamuncang bênce bècèk
plêpah kuah kare gile gurih
ladha dhublêg tuwin
windu bubus munggul

padhamara jangan pindhang putih 
bêlkothok lan lotro
pindhang tangkar banyak banyar gêrèh
pindhang antêp kikil pindhang pitik
pindhang keong kijing
ece yoding sungsum

dene ingkang ulam dhèngdhèng ragi
dhèngdhèng kripik abon
abon êrmus lan abon wayange
dhèngdhèng panjèn paru miwah ati
abulusan sami
dhèngdhèng gêpukipun

dhèngdhèng age daging age ati
age gêndhon tawon
age lidhah lan age umbute
age gêbung age oyod linjik
êmpal êmpuk kisi
lan pal êmpuk duduh

êmpal tungtut limpa lawan ati
tak kapur kalêpon
ginjêl babad galêng lan sumpinge
babad tala lawan babad jarit
iso srêgan tuwin
glêpahing bol pêndul

gurung widhungan lan sarèn dhidhih 
blutak pênthul pusoh
êmpal sakêndhi-kêndhi gêdhene
sawarnine kalak amêpêki
koyor lidhah gitik
rambak krupuk têrung

srundèng sêmaradana lan gêbing
sêrundhèng marios
srundèng botor srundèng gundhil dhêle
êndhog bêkamal dhog pindhang abrit
cêplok kamal tuwin
cêplok dadar sawut

dadar lêmpit dadar wolak-walik
lawan dadar lajon
dadar kobis lawan dadar ledre
cêplok madon lawan cêplok jêngking
cêplok gimbal blênyik
cêplok untup-untup

êndhog banyak grati lan mêliwis
pasiran dhog menthog
crubuk groto gorengan larone
gana tawon ênthung gêndhon gudhig
olan-olan gangsir
èbi lawan lur juk

bêsngèk wadêr bêsngèk tempe pitik 
lan bêsêngèk tawon
trinil trulèk bontot miwah burcèt
opor bèbèk banyak menthog grati
por landhak trênggiling
opor bajing gêndhu

bêkakak gembal bêkakak kancil
kidang lawan bêlo
pêdhèt gudèl lan mênjangan komprèng
kang ginorèng myang kang dèn bakari
wêwêtahan sami
lan balêbêt kênthus

gogorengan kathik lan gêlathik
pêking êmprit bondhol
manyar joan lawan gudhawane
sribombok myang cuwiun têrinil
lan guthilang tuwin
dêruk lan drêkuku

ayêm ati mênjangan lan masin 
lan lêmêngan egol
gêthik dara drêkuku lan burcèt
gêthik drigul gêmak bontot trinil
trulèk kathik glathik
myang bangbangan bubut

gorengan badhèr mrêmas lan lêntri
wirasoca lêndhong
tambra mèlêm arêng-arêng bancèr
gramèh bèkèl bêncolèng lan kêting
kèpèk wagal gilig
tawès cakul kutuk

sambêl gorèng otak jroan ati
brongkos sambêl lethok
sambêl urang sambêl jengkol pête
sambêl gorèng kara kobis pêtis
bêkothok bêlênyik
urip-urip kutuk

sambêl jintên wijèn lan kêmiri
sambêl bawang laos
sambêl santên kacang lan kêdhêle
sambêl kêluan lêmpuyang tuwin
cabe mrica jahi
dhèngdhèng sambêl balur

sambêl tracam congor pêcêl pitik 
lele umbut tawon
laron êndhog wadêr plèlèk gêpèng
rêmpah gorèng gotong sidhat sili
rêmpah ênthung jangkrik
grigit pêlus wêlut

gêcok bênêm bothok bêthik sanggring
kendho lawan gadhon
êtum jamur wuku lan polone
barat kênthos êndhog lot cêpagi
druju watu kuping
kukuluban gambuh

