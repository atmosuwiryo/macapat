kula matur pêsaja sayêkti
sangêt wirong ingong
kawuyungan sangêt mring kimase
Jayèngraga priayi jêlanthir
inggih lir punapi
kenthol raosipun

Kulawirya sêmu wlas ningali 
mring randha kang wirong
ngling gih bibi kula rah-arahe
bokmênawa kalakon dospundi
punapi punagi
bibi mring ragèngsun

ni randha matur punagi mami
sumangga kemawon
punapa kang dipun kêrsakake
tan rumaos gêgadhah wak mami
Ki Kulawiryèki
mathêt sukèng kalbu

wus katêmu nême mêrganing sih
gugon gêgêm gacon
Ki Kulawirya alon wuwuse
bibi kularsa mêdal magihi
kemase Jèngragi
ni randha umatur

mangke kewala mêdal ing jawi
wawi guling kenthol
sangêt wulangun ngong mring dhèwèke
mugi wlasa mring wong kawlasih
dhuh kenthol sêwawi
datan kêdah dangu

jajal sajêntolan nuli mijil 
sakêdhap kemawon
Ki Kulawirya alon dêlinge
têksih kenjingên gèsèh ing wanci
mangke siang bibi
guling yèn wus bêdhug

ni randha ngling mangke bêdhug malih
sami akêkêlon
sapêniki kewala dèn age
sêlak pengin myat baguse kadi
jêna asigit
dhuh dene abagus

dèn dhih-êdhih Ki Kulawiryèki
manah rumaos
binêcikan sinarudhah dene
dadya kêrsa sarat anuruti
sumarah mring nyai
tan lêngganèng kayun

pan cinandhak cêk landhunganèki
jênak mring pêturon
Ki Kulawirya amekah-mèkèh
angling dhuh kang alon mawon bibi
yèn têmah tan osik
kêsêron pêndudut

cinulakên gya lambung tinarik 
minggah ing pêturon
nulya tinangkêbakên gêbêre
sarêng lukar sinjangira kalih
bêlindhis mêndhêlis
karo ting baringkung

nibèng kasur samya ting gulinting
sigra lajêng gathok
nyai randha solah akèkèjèk
ngulêrkilan dêngkèng anglawani
ngulèt amalilit
mulêt-mulêt pupu

datan wiwal pêngrangkulirèki
mêtêl-mêtêl boyok
ngêsas-ngêsês ngêlêd-lêd idune
kiêr kincêr mulirik mundêlik
sirah golag-galig
ngawêt ngathuh-athuh

matur lah andika sunggar mami
kenthol kang mênthongkrong
kang kadya mring biang Kacêr kae
gya sinugar nyangkuk nimba upih
tan ana ngèwêngi
sinru ing panggêlur

lir kekean ujur ngolah-ngalih 
ni randha mêcoco
pangkêrêdan mungkrêd gigithoke
kêmpung slêkak pinantog ing titih
pêngrasa ngindhaki
gêng panjang lir jujul

ngêsah-êsah lir anggrêsah ing sih
saking toging raos
dhuh bêndara kenthol ywa ge-age
Ki Kulawirya sêngkud mèh gati
ni randha wruh wadi
anyêngkah kêkêmpung

dhuh-dhuh mangke-mangke sampun mijil
thol mangke kemawon
lêhêng kula kang rumiyinake
sampun jêngandika ngrumiyini
wawi sarêng mijil-
lakên raosipun

dangu dènira apulang untir 
angrasakên raos
ya ta Nuripin praptèng jawine
Jayèngraga kagyat aningali
ngling bilah Nuripin
dene mubra-mubru

pênganggomu apa dèn wèwèhi
paran nyêlang nganggo
sapêngadêgira iku kabèh
matur inggih gènipun nyukani
ni randha prak ati
tua-tua sêmu

paman dika lir jaka jêlanthir
mèmèrètan mompyor
mulih anèm birai mathèngthèng
Jayèngraga gumujêng gêligik
aturana aglis
manirarsa mêtu

kang liningan mentar praptèng panti
sajawining kobong
ingulatan tan ana kenthole
jroning gêbêr banene kapyarsi
pyak-pyok dèn arani
ewuh amêmasuh

nulya mêdal matur ing Jèngragi 
pamanta tan katon
mung jroning gêbêr wontên banene
pyak-pyok crak-crok kados masuh jarit
talah Jayèngragi
mêmasuh raimu

ia masuh nanging masuh bajing
bajing gêndhu mukok
matur ah kêtawis sru banene
cak-cok kadya ngêcêk-êcêk jarit
yèn guyanga bajing
sintên kanthinipun

Jèngraga saya gumuyu
nora kayaha Nuripin
atimu landhêp dhudhulang
undangên bae dèn aglis
Ki Nuripin sigra-sigra
malbèng wisma sru dènya ngling

kènthowol Kulawiryèku
de tan ana anèngêndi
kang lagya apulang tingkah
kêsusu kalihe sami
ni randha anggêlak rasa
akèn nêrod mrih glis gati

ni randha kumêsar bingung 
ngêsês anggane mêrkinding
wawi dèn sangêt dèn rikat
Ki Kulawirya ngantêpi
kêdangon panêrêgira
inguwuh-wuh mring Nuripin

sinauran asru hus-hus
setan thèthèkan Nuripin
wor pangrêngihe ni randha
Ki Ripin kagyat wus dêling
anèng jroning pagêbêran
dinukan panguwuhnèki

Nuripin sigra lumayu
mring jawi panggih Jèngragi
umatur sasolahira
latah-latah Jayèngragi
ya ta kang nèng pagêbêran
ni randha ngling lah dèn aglis

Ki Kulawirya wus kêju
kêdangon tan awèh mijil
tan kongsi rêntah ing rasa
guthul putêr mungkrêd cilik
ni randha nuju prol mêdal
jingkat-jingkat ngolang-aling

narêthêk anggêgêt untu 
dhogol asingsal anjêbling
satêngah mêtu thêr-thêran
tinilar kumrèwèl mijil
anjêlih ririh ni randha
biang prie kènthol iki

lagi mêngkene ngêlelur
gêla têmên ati mami
anggêrêng Ki Kulawirya
guthul mopok anèng jawi
jinêjêlakên tan kêna
tutug wêtuning rasèki

gumlebag niba ing kasur
tan gulawat angganèki
lungkrah angunjal ambêkan
ni randha malerok ngliling
mèsêm-mèsêm Kulawirya
pan sarwi dèn ciciwêli

gumuyu sarwi amuwus
mangke ta ngong tutur nyai
yèn dika lamun wêruha
mring bêncolènge Nuripin
bangêt gêdhene adawa
yèn mêtotong kadya poting

lan ngong dede amputipun 
wontên patang mèntên niki
tinandhing lawan Duljaya
gêng brag-abrage Nuripin
amêsthi yèn dika sukak
thokthoke sêbathok krambil

ni randha suka gumuyu
punapa inggih sayêkti
Kulawirya ngling gih nyata
ni randha umatur malih
sumangga nèh tinimbalan
Ki Kulawirya naguhi

wusnya dangdan nulya mêtu
saking panggêbêranèki
ingungak-ungak pêndhapa
santri Nuripin kaèksi
ingawe mring Kulawirya
Nuripin sigra mangarsi

panggih lan Kulawiryèku 
linggih nèng salu ngling aris
Nuripin sira wus bungah
sandhangamu sarya bêcik
kang liningan suka ing tyas
ya sukur sira sinung sih

juputên kae kêrisku
jroning gêbêr mring si nyai
Ki Nuripin sigra mara
malbèng jroning kobong angling
ngong kinèn mundhut wangkingan
ni randha mèsêm ling aris

ênya tampanana gupuh
dèn marene ananggapi
nulya Nuripin mêrangkang
cinandhak tanganirèki
ginujêg dèn ajak nèndra
Nuripin ilang tyasnèki

muwus ta ah niki prèhpun
nyai kula tan mangêrti
lah niku ajêng punapa
dene tangan dèn cêkêli
ngling nora têka nuruta
sêdhela payo aguling

lah payo atunggal turu 
jare bandhamu ngluwihi
mara jajalna maringwang
kayapa rasane Ripin
yèn uwis sapêtilêman
mêngko ngong wèwèhi malih

Ki Nuripin bêkah-bêkuh
ah botên ah botên nyai
dika culkên tangan kula
botên tate nika-niki
ngong tiang santri bêlaka
tani bêntil kotal kantil

pinêksa-pêksa tan purun
Nuripin anjêlih-jêlih
adhuh biung bai tobat
Allah Allah prie iki
ya Allah astagpirulah
têka buh-êmbuh si nyai

ah mangke nyai sampun 
botên ilok mêksa wong tan purun
nyai randha ngling èh Nuripin sirèki
tan purun nurut karêpku
tak dêlênge bae gupoh

ta êndi brag-abragmu
yèn tan awèh bilai sirèku
Nuripin ngling ho ah arusuh si nyai
pan rinangkul bêbêdipun
Nuripin amengkat-mengkot

biniak jaritipun
garêjêgan pinêksa dinulu
bathêthêngan ni randha mêksa angungkih
wus liningkap bêbêdipun
têtali kathok binêthot

suwèk kokoloripun
tali sinêndhal pêdhot jumêthut
binanjurkên sinuwèk brèk o lah blai
nyai botên dosa tèngsun
sarwi nangis anggêlolo

nyai randha amuwus 
tan dèn kapak-kapakên sirèku
ngong dêlênge bae ngarah apa èh Pin
nulya katon kang dinulu
acilik mungkrêd lir gêndhon

tan ana awakipun
ukur gêthêk kabuntêl ing jêmbut
kadya jamur wuku thukul mung siji thil
gêdhene sajênang grêndul
èmpêre lir wudêl bodong

nyai randha gumuyu
kêkêl kêpingkêl-pingkêl gêgêtun
sarwi muwus êm prie kie Nuripin
sêpele têmên duwèkmu
cêndhêk nyuplêk kaya cebong

awake tan kadulu
pa wus dhasar nora nganggo gêmbung
kaya gêlêm ora-ora ukur kathik
gatra bae ala nganggur
ngur aja nganggo mêngkonok

mawa konthol mêlulu 
anjêngkêrut lir impês bak wulu
wis nora kêna pisan-pisan pinikir
ya talah Ripin bandhamu
lir papon tumumpang gembol

Nuripin angruruntuh
o bok sampun nyai-nyai sampun
Ni Sêmbada nêntak sarwi anasabi
sapa kang doyan bandhamu
dèn rewangi gêmbar-gêmbor

wis aywa dadi tyasmu
ngong lironi sêbite kathokmu
lah nya kie srual buran sêngklat abrit
Nuripin ature nuwun
gya mêdal saking kokobong

Kulawirya angguguk
sêngune myarsa sru gumuyu
myat Nuripin bêkta srual sêngklat abrit
ingawe prapta ingayun
Kulawirya atêtakon

prie Ripin dhèk mau 
dene olèh opah srual bagus
inggih opahipun kula kèn nilêmi
dèn alêm sêdangunipun
arêna mring darbèk ingong

Kulawirya gumuyu
ngling nudingi lo goroh si cêmpud
pêngrasamu ngong ko arani tan uning
grêjêgan lir wong dèn pênthung
thok-ethok ngaku angemplo

mendah doyan bandhamu
mung saiprêt mêngkêrêd tan patut
jaba kontholira yèn bisa umanjing
kur lèh melik bae umuk
Nuripin ngacêmut têlom

wis ta gonên srualmu
panji-panji sing cèkèh tandangmu
payo mêtu mring jaba pangguh Jèngragi
gya ingangge nulya mêtu
Jèngraga kagyat duk anon

dhèhèm sarwi gumuyu 
bilah ana garwa dalêm mêtu
padmi lan pipingitan kajambar mijil
Kulawirya mèsêm muwus
êm dandanan ya wong mono

sok lèha bae lothung
ana kang ginawe têkên lunyu
tinimbang lan nora nana kang mêlasi
Jayèngraga ngling gumuyu
gih lêrês mupung pêpayon

Ki Kulawirya muwus
payo nak mas padha ala nganggur
gêgamêlan kang enak gêndhinganèki
kang putra sumanggèng kayun
angling mring niaga gupoh

êndi kabèh kancamu
undangên ngalumpuk mupung esuk
kang liningan sigra mentar angundangi
tan dangu pêpak sêdarum
Jèngraga nabuh kêromong

kang paman kêndhangipun 
wus kawongan kabèh ricikipun
Jèngraga gya buka lara nangis gêndhing
niaga sarêng biantu
padha êmbate nênaboh

muni gamêlan arum
wèh asmara mring sakèh kang ngrungu
sêdhêng pênabuhe srune lirihnèki
sawasis-wasising dhusun
tangkêpe dènya nênaboh

rêbab suling anganyut
pênuthuking bonang ngênut-ênut
kêndhang jêjêtan mingkêd iramanèki
saron pêpinjalan runtut
surup lima gong lan kênong

ya ta ni randha wau
cua manahe tan kongsi tutug
nuding rèncang rarywalit kèn magil aglis
mring kaume Duljayèku
badhe kèn andudukwuloh

kinèn mêtu kubon ajana kang wêruh 
tan adangu nulya prapti
ni randha mèsêm amuwus
lah sukur Dul sira prapti
payo turonana ingong

matur dene lagèk sapêniki sampun
nauri jabakna kang wis
wong lawan sirèku durung
age Dul payo aguling
e la yèn mêkotên kados

inggih mawi nyai lamun dèrèng tuwuk
kula ladosi sakapti
andika mapan ingriku
sigra sami lukar jarit
Duljaya kêthêngkrêng nyemplo

sangsaya sru swarane pating balêkuk
asor banene kang dhingin
warni-warni uninipun
dhasar têtandhêgan mêksih
kadya wong bajong-binajong

kêtutugan nyai randha karêpipun 
Duljaya bisa nuruti
kon suwe kon sêdhela nut
salin solah tingkah ngênting
bêtah gayêr binêlotong

wus mêngkana luaran dènira undhung
nyai randha mêmpis-mêmpis
sayah pinolah ngêlumpruk
kaume ngling wawi malih
saure hêng êh ko-mêngko

Ki Duljaya ni randha sarêng gumuyu
ya ta kang sami agêndhing
arambah sasênêngipun
Jèngraga nabuh mratani
ngrêbab uga gambang ngromong

biang Kacêr sêdhela-dhela tinuduh
salêgane kèn nyindhèni
antuk sagêndhingan wangsul
mring pawon mêmatah kardi
myang ngladèni asêsaos

anèngayun wedang pêpangananipun 
gembol wêr sri suruh rawis
tan kuciwa cawisipun
nuju suwuk dènya gêndhing
ngawirya ro ngling guguyon

mring niaga crêmêdan patakonipun
Jèngraga gumuyu angling
ngong tanya sayêktosipun
ia wong sêmene iki
sapa kang wus dadi lêbon

mring ni randha Sêmbada kang tunggal ujur
sapa kang kanggo pribadi
niaga samya tumungkul
pating galêgês du liring
èsême sami malengos

kang sawiji tan wigih bêlaka matur
yêktose sampun nglampahi
sêdaya kanca kang nabuh
tan wontên dèrèng sêtunggil
nanging sami tambêl butoh

gilir gêntos-gêntos tiga-tiga siang dalu 
Duljaya sêkawanèki
sabên-sabên rintên dalu
Duljaya kinèn ngarèni
namung punika kang kanggo

mila kuat piambak ambakna kaum
tan kirangan nyandhang bukti
sagêd nêbas sabin sajung
sarta nglampahakên picis
pêngungsènya wong kêbutoh

Jayèngraga lan kang paman sru gumuyu
sarwi sasmita ngling aris
jawane Duljaya iku
ia ingkang anglurahi
sakèhe kang para dhogol

inggih talah paman tan majat lan ilmu
randha Sêmbada puniki
tan ngangge nêbut salêmut
prandene sinungan sugih
têka tan boros bêrobos

pra niaga samya matur mring sang bagus 
inggih saèstu nglangkungi
tan têlas-têlas sinambut
komuk ingadèsi-dèsi
nadyan tiang kitha rawoh

mantri-mantri umbul dêmang samya nambut
arta dandosan mring nyai
salong botên sagêd naur
anggêr malupuh nuruti
ambêbagol naur dhogol

inggih tiang sêmantên kêjawinipun
kathah kiwa têngên têbih
kang samya kinèn mêlangkruk
lyan kang giliran wus siti
kapat Ki Duljaya benggol

tiang ngriki sêdhusun radin sedarum
sami mêrgi dèn wèwèhi
dêlah ki pêngulu sampun
modin miwah santri-santri
anggêr butoh samya ngrogoh

kadhang siang wolung dalu tiang wolu 
satugnya gênti-gênti
kasanga Duljaya kaum
Jèngraga latah miarsi
kang mumucung gêntos-gêntos

sru gumuyu Jèngraga Kulawiryèku
inggih talah paman
pratingkah angluluwihi
randha Sêmbada dadya Ni Drêmbamoa

alon muwus kang paman marang sang bagus
lah payo ngrêbaba
pathêt sanga Gambirsawit
gya Jèngraga ngrêbab sêndhon pathêt sanga

gêtêripun ngêmbat kawat ngêntul-êntul
kosok muput lamba
yèn rangkêp rikat lêstari
cêkunthênging jariji nyikil kêmangga

anjêngkênuk ngêlus-lus kawat ngêsipun
gambang kêluthuran
mêgat irama ngulêti
gêndèr gumarining sêpange nyêlupak

sêndhonipun nutug lih-ulihanipun 
srayuda sabêman
datan têlangke anggêndhing
lajêng buka Gambirsawit rum araras

nganyut-anyut wilête srancak ambyantu
pan padha kêrasa
Ni Kacêr kinèn nyindhèni
rêbut silêp lan rêbab ngês wilêtira

sarêng pitung gongan munggah gêndhingipun
kêndhange kosekan
kang nabuh samya birai
tan sarênti nabuh imbal pipinjalan

wusnya dangu irama ngêndhêlong suwuk
Jèngraga ris nabda
lowung biang Kacêr iki
ronggèng tèmbèr-tèmbèr datan nyamènana

lan puniku Ni Kacêr prigêl ing têmbung
krêkêle arênyah
kumêsar ambêlèr ati
Kulawirya mèsêm manthuk-manthuk mojar

ia tuhu nora paribasan lowung 
lugune kêpenak
swarane pintêr nut gêndhing
lan rupane rada prak ati ulatnya

mèsêm muwus Jèngraga mring pamanipun
inggih lêrês paman
kalihdene saupami
bok ngupaya ronggèng ingkang têtêmênan

malihipun inggih ngupayaa wuluh
saêros kewala
asêdhêng kinarya suling
ragi cua ing raras tan sinulingan

asru muwus Ki Kulawirya anuduh
marang wong niaga
ngundang ronggèng kang prayogi
lawan wuluh tan antara dangu prapta

ronggèngipun kêkalih lan wuluh katur
Jèngraga anyandhak
wuluh kinarya susuling
inguncêran dèn encokakên nêmira

tan adangu suling wus dadya tiniup 
anyamlêng rarasnya
ngling sapa kang bisa nyuling
matur inggih wontên sêtunggil pun Eka

dèn agupuh Jayèngraga ngrêbab bêsus
sêndhon pathêt sanga
ngik-ingik angêcêk ngêlik
tutupane cumènthêng nyamlêng araras

wuwuh nganyut sinulingan sêndhonipun
mèsêm Jayèngraga
nutug lih-ulihanèki
gya lajêng pathêt sarayuda sabêman

alon muwus Jèngraga mring wong nênabuh
nya kie ngrêbaba
sapa sabêne ngrêbabi
banjur bae unèkêna Onang-onang

kang tinuduh anampani rêbab gupuh 
èngèk-èngèk buka
nganga nginga nganga ngingi
ngèk ngèng ngèk ngèng sênggrèng rangrong cara desa

sêjojor tutuping jriji
pêngosoke lir gêgorok
santên kinêtheran kêsèr asru
kadya banyak ngak-ngik
sikute nganut ngêmbyak
cêklêngèng kêlang-kêlingang

gambangane nganal nil-nil
pipincangan klang klèng klang klong
korèke walikan rikthur-rikthur
sulinge anjêmprit
ricik sêrancak rampak
kêndhang angaplak kosekan

ronggèng ro sarêng angêlik
rêbut unggul sruning ulon
ngês wilêtanira adol ayu
pan kumayu sami
Jèngraga Kulawirya
asêsambèn nyênyamikan

samya myarsakên kang ngêlik 
nimbang gêndhènge ronggèng ro
Jèngraga lingira man punika
tan pati pakolih
angêrik raosira
ambalêbêg piniarsa

ngandika mring ronggèng kalih
sindhèn gêntia nêlung gong
samya gêgêntenan wusnya dangu
anggêndhèngi gêndhing
ngandika mring kang paman
sêkeca Kacêr sindhènya

kang paman nauri aris
têmêne ia mêngkono
ambakna blekenan dudu gambyung
ngungkuli pra jongkit
ya mêngko kon ngupaya
yèn sida jare nayuban

têlèdhèk ingkang ngluwihi
kang wus komuk ing wong-uwong
Jèngraga ngandika sira iku
padha ronggèng ngêndi
kang liningan turira
inggih ingriki kewala

Jayèngraga mêsêm angling 
lah payo unèkna Montro
gupuh pra niaga buka talu
arêmpêk kang gêndhing
tan winuwus kang lagya
anggêndhing kang sisindhenan

Nuripin mundur singarsi
arsa mring Kauman kulon
rumasa dinukan tan kadulu
sêdalu tan panggih
lawan bêndaranira
Jèngrêsmi kang anèng langgar

Nuripin sarwi acingcing
ngatokên srual bang marong
mêrgi turut latar ginaguyu
bocah kèh nudingi
lir prêjurit gêrbêgan
miwah wong kang tua-tua

pating galêgês ngaruhi
dening janma anyar katon
urut ing pomahan tan adangu
Ki Nuripin prapti
langgaring Pêkauman
ki pêngulu tajugira

Jèngrêsmi lagya alinggih 
anèng surambining suro
kagyat duk tumingal praptanipun
ki santri Nuripin
ingawe sigra gêpah
asila mêpês nèng langgar

Jèngrêsmi ngandika aris
bilah dene adang onggok
lah gawe anyandhang mubra-mubru
iku lèhmu ngêndi
Nuripin aturira
inggih ni randha Sêmbada

punika ingkang nyukani
kêlangkung pêradhah ing wong
witning ta pamanta winalungsung
busana sarwa di
rayi dalêm Jèngraga
ngaturan salin busana

nanging rayinta tan apti
namung pamanta kemawon
kang salin busana miwah dhuwung
inggih saput rati
Jèngrêsmi mèsêm nabda
sukur ana kang sih marma

ya pira-pira Nuripin 
ana kang awèh pênganggo
paran mêrganira dene sinung
sapêngadêg sami
Nuripin aturira
mèsêm-mèsêm kacêmutan

Jayèngrêsmi angling aris
lo dene angêmu wados
matura bêlaka marmanipun
paman lan Jèngragi
lah mara caritakna
andharên prie nèng kana

Nuripin umatur aris
inggih blakanipun yêktos
kalihe nèngrika pan sinugun-
sugun anglangkungi
mring ni randha Sêmbada
lungse sêpuhe sêtêngah

sêmunipun ragi brangti
mring rayi pamanta kenthol
ni randha wus tua prandenipun
kumêncur sumunthi
kêmrawan kêmêprawan
kang gya birai sandhang

linggèh rongèh kontrang-kantring 
wus rompang pipine kêmpong
mèndèse kèwêsan adol ayu
kumayu wus nini
kedanan ingawirya
kêlangkung angêmas-êmas

Jayèngrêsmi mèsêm ngungun angling aris
lah prie banjurna
matur pêsaja Nuripin
pamanta Ki Kulawirya

anglanggati marang kenyute pun nyai
sêdalu tandhakan
kongsyenjing tan kenging mijil
nutug dènya pepeyoran

rayi dalêm Jayèngraga datan apti
sangêt dènya ewa
kewala namung nuruti
mring kang paman kêrsanira

supayane gampila ingkang pinurih 
kaula punika
dèn kandhakakên mring nyai
yèn kaula sring gêlêman

kenthol Kulawirya ingkang gêgorohi
mring randha supaya
gadhah kêrsa marang mami
nulya kula tinimbalan

dèn apusi mring kenthol Kulawiryèki
kèn mundhut wangkingan
nèng jroning gêbêr winangi
ni randha anèng jro tilam

dipun cêpêng cêk tangan kula tinarik
marang nyai randha
pinêksa ingajak guling
kaula nangis gêmboran

dipun gujêg grêjêgan ingukih-ukih
ical tyas kaula
srual kula kongsi sêbit
duk priksa urat kaula

sru gumuyu randha sarwi anggablogi 
gya kinèn umêdal
sinung srual sêngklat abrit
kang kula angge punika

sangêt gila kaula mulat pun nyai
drêmba mring wong lanang
tan toang ing siang latri
tadhah tiang tiga-tiga

Jayèngrêsmi mèsêm tan pati kêdugi
alon angandika
mring pêngulu Jabalodin
lêrês pêmbatang manira

wontên ngrika ngriki wus pêkarêmnèki
gêndhingan gêndhèngan
Jèngraga Kulawiryèki
dhompolane golonganya

paman Kulawirya adhi Jayèngragi
ingugung mring rama
sêpolahe dèn ubungi
sajêk tan sinungan rêngat

mila sampun kirang maklum mring wong kalih
alim pêkênira
umatur Ki Jabalidin
kang botên-botên sinabda

langkung bêgja amba paduka kèndêli 
kaula prêsasat
binarsihan ingaurip
jêjêging pêngulu imam

kang punika sang bagus mugi paring sih
sampurnaning imam
andadèkên pêrlunèki
kang makmum-makmum sêdaya

Jayèngrêsmi pangandikanira aris
wruhanira paman
sampurnane tri prêkawis
kang suci tigang prêkara

ingkang dhingin kudu suci badanèki
kapindho lesanya
ping tri kudu suci ati
lire kang suci badanya

sujud rukuk kang tetela ywa gumampil
iktidal kang nyata
sujud loro dèn kêtawis
ywa susu dèn tumaninah

kaping kalih kang suci lesanirèki 
kang sêca ikralnya
maca patekah kang titis
mad kasar kandêl tipisnya

kaping tiga sucinya kang bangsa ati
lawan mukaramah
maknane aywa sarênti
kang jurudêmung ing lapal

mung puniku insa Allah
kang paham tumanêm kalbu
dèn kawangwang siang dalu
sucine kang tri prêkara
yèku pikuling pêngulu
tan kêna wèngwèng salilab
mêrganing praptaning ngilmu

mulyaning dunya akerat
purna jênênging pêngulu
sah pênagunge ing pêrlu
maring kang makmum sêdaya
wus kuat apêsing makmum
sabab sêpangating imam
suci badan lesan landhung

yèn durung sah tri prêkara 
abot wong dadi pêngulu
katêmpuh ing batal mêkruh
sukêr walêr sangkêrira
kang makmum mring imamipun
salat galate sêdaya
wong akèh marang pêngulu

Ki Jabalodin duk myarsa
mring riwayate sang bagus
kêlangkung padhang tyasipun
ki pêngulu anggêpira
sumungkêm cipta guguru
sangêt sukur suka rêna
angsal ngilmuning pêngulu

mêngkana ing wayahira
surya têngange mèh bêdhug
anolih mring rabinipun
kang wadon wruh sêmunira
kèn mêdalakên susuguh
apan wus sakenjing mila
dènya lah-olah abikut

di-adining pêgunungan
anjêjangan bècèk wêdhus
anuding nak putunipun
kinèn mêdalkên sugata
ni pêngulu anèngayun
wurine nakira prawan
Ni Sangidah wastanipun

cangkring kêpanjing sinjangnya 
akêkêmbên solok madu
borèh sari pupur rêmbug
acundhuk sêkar cêmpaka
gêlunge methok abêsus
amêpêk birainira
sapolah tingkahe kogung

bêkta kêndhi cêcêp slaka
praptèng sêrambining tajug
ni pêngulu ngatag sunu
Ni Sangidah gya mangarsa
anata susuguhipun
sila anjongok sidua
rada kêndhon kêmbênipun

gêmuh payudaranira
gumantung nglela pokipun
wonga-wongane kêdulu
angegla mêntêr andênta
pethot kapidih ing bau
gandhul kasanggèng sêmêkan
sasolahe mrih kadulu

sêmune sangêt abrangta 
mring tamu paraning wuyung
masang paguting pandulu
Jayèngrêsmi wruh ing sipta
mring solahe kang kêmayu
nanging Jèngrêsmi tyasira
mung ketang ingkang rinuruh

wusnya anata rinira
mundur mèpèt dènya lênggah
ki pêngulu aturipun
punika sampun sumangga
kula aturi tuturuh
sêdhêng wancine anadhah
Jèngragi nginggihi wuwus

pêngulu ngatag ing suta
mara ta Sangidah gupuh
ladènana gyan awisuh
kobok saosna ingarsa
nulya ni rara mangayun
anyandhak nuruhi asta
ngampêd napas kang kêsusu

gumrangsang mêdal ing grana
gondhang salit ngêlêd idu
kering nangga bokoripun
kanan anyêpêng lantingan
kasêron panyêkêlipun
guluning kêndhi thêl gigal
Jèngrêsmi mèsêm andulu

ni rara akacêmutan 
èsmu isin tiwasipun
ramambok gumuyu muwus
ngambila manèh prêtula
sijine kae dèn gupuh
nulya mundur marang wisma
solahe mêsês abêsus

ki pêngulu aturira
sumangga punika katur
kang cinaran lèn amuwus
wawi man lan bibi samya
nadhah sasarêngan kumpul
kewala sami kranallah
kang liningan ture nuwun

paduka nadhah priangga
kajat kaula tur suhud
asaos sêkul sênanjung
ki pêngulu pan pinêksa
ingajak nadhah akêmbul
anulya nut kêrsanira
supaya nadhah pikantuk

ki pêngulu lan rabinya 
ngiras ngladosi mring tamu
ingkang jangan bècèk wêdhus
nèng takir gêdêbog pisang
kluthuk mrih tan amis pêngus
ni rara ngadhêp nèngarsa
kang sami nadhah pikantuk

nutug dènira anadhah
luaran samya wiwisuh
cinarikan sêdaya wus
pinaringkên santrinira
Nuripin rampadanipun
kinên mangan tanpa rewang
amapan gagah asaguh

jangan bècèk kinokohan
nèng takir gêdêbog munjung
cekoh serop nêsêp duduh
nyêkodhong tangane rêkah
kang kiwa nguculi sabuk
kêrêp pamuluke rosa
kringête kètès akumyus

wal-wol cuak mangan iwak 
athêkul tumungkul wêdhung
balênthuk wadhuk malêmbung
atob hak-hèk mêksih mangan
pêdhot sus-usus jumêprut
barêng lan ngêntut gadidak
alok hêm êh mêksih muluk

pêngulu gumuyu mulat
ngling punapa kang jumêthut
nauri tangsul sus-usus
pêdhot lawan kêbrojolan
mêdal kadêdêl ing sêkul
dika lèrèni sêkêdhap
ngling gih mêngke niki tanggung

namung kantun nêm pulukan
kang tumingal sru gumuyu
ni rara guyune namun
mancêr liring mring tamunya
cadhang paguting pandulu
ciptaning tyas kinanthia
sihira ing siang dalu

luaran kang nadhah tuwuk 
rampadan ingundur aglis
Nuripin amayag-mayag
kêmlêkarên tan bisa sik
Ki Jabalodin alatah
dika cewok dhi Nuripin

nauri glêrêg amuwus
gih kang ngulu mêngke kêdhik
sih cêgèh ambêkan kula
tan sagêd kumrengkang tangi
anulya ingayag-ayag
dèn agak-agak gyan dhiri

jongok madal tanganipun
kêmpusan ambêkanèki
anjongok mukok amutah
wingking kêpesing dêlinding
ting salêmprot wingking ngarsa
bali kabèh dènya bukti

kang myat sru kêkêl gumuyu
Jayèngrêsmi mèsêm angling
lah wis dèn aglis adusa
kana ing sumur kang brêsih
gya kumrengkang mekah-mekah
mring nglêbuh nutugkên ngising

ki pêngulu wlas gêgêtun 
mojar mring rabinirèki
jupuka jarit dèn enggal
karêpèn ginawe salin
rabinya glis maring wisma
jarit sinungkèn Nuripin

bêbêde nulya winasuh
ya ta kang lênggah nèng masjid
ki pêngulu aturira
mring sang bagus Jayèngrêsmi
kaula nuwun barêkah
wulang paduka bab ngilmi

winastan riba puniku
kaula dèrèng adêling
Jayèngrêsmi lon lingira
eling manira ing pêkih
kadi wong urup-urupan
bêras tinuku ing pari

sapêpadhane puniku
lan kasab kang mutawatir
myang nêbas pari adêgan
atuku ngijo ing sabin
nganakakên arta potang
amrih undhake kang picis

lir wong gadhe lan bêratu 
sami mêrgining sêtori
nêbas bêlanjaning amat
kang durung kaana misil
rinampungan ing bicara
mêsthèkên kang durung yêkti

myang totohan ngadu-adu
jago gêmak lan kêmiri
sapadhaning bêbotohan
puniku riba kang misil
malah-malah dadya karam
kasil tan suci binukti

pêngulu gêtun angungun
myarsa linge Jayèngrêsmi
rumaos kèh lêpatira
umatur kadipunêndi
kang prayogi linampahan
kang botên riba binukti

Jayèngrêsmi lon amuwus
kasab misile kang suci
mung tuku kang nuju mangsa
punapi limrahing rêgi
tinandho inganti mangsa
benjing samangsaning wiji

bab rêgi wus anèngriku 
amawa rêgi pribadi
dadya tan akarya rêga
asarèh suci ingilmi
niku kewala rinosan
kasab utama tan watir

ki pêngulu suka sukur
winulang tekad prayogi
umatur malih bab karam
mugi sang bagus sung jarwi
Jayèngrêsmi wuwusira
kêjawi kang wus kêtawis

ingkang tan pati kadulu
kaya ta kêbo sawiji
karame ulam kang kalal
ulaming kêbo sawiji
apan nênêm ingkang karam
utak balung lawan gêtih

ringsilan têlpong lan wulu
kang kalal pan amung daging
lianing daging pan karam
thithik kêdah ngati-ati
balung nom babagan karam
lan iso nom mutawatir

sabab têlpong asalipun 
kang wirit tan purun bukti
lan malih kêrupuk rambak
kadhang têksih wulunèki
puniku kang mawi karam
lir wong puasa saari

kèh batal tan ngrasa iku
saking sathithiking bukti
cukil untu gugut tuma
myang lingsa batal sayêkti
tan beda kadya mêngkana
karam kang amutawatir

puniku wajib pêngulu
ngawruhi sarak kang rêsik
wajibing Rasul titiga
kang sidik amanat tablih
sidik bênêr ing pangucap
amanat kaprêcayèki

tablih kaandêl sawêgung
mokale tigang prêkawis
kang gidib kianat kitman
gidib goroh têgêsnèki
cêgah pakoning sarengat
puniku wajib nêtêpi

kianat palacidrèku 
kitman angumpêt lirnèki
niku paman kinawruhan
pêngulu kinarya wakil
Rasul imaming agama
kang giris ajrih ing jangji

ki pêngulu langkung suka
winulang mring tamunira
asru ngrêrêpa norraga
Jayèngrêsmi angandika
pêrluning wulu lan salat
puniku dipun karêksa
tan kêna yèn dèn gêgampang
kang dadya praboting iman

pêrluning wulu nêm kèhnya
ingkang dhihine aniat
kapindho masuh rainya
ping tiga amasuh tangan
ping pat kuping kalihira
ping lima masuh sukunya
kang kaping nêm tartibira
sunate puniku lima

kang dhingin masuh bun-bunan 
lan ngisêp toya ing grana
ping tri masuh githokira
ping pat kêmu kurah waja
ping lima ngumbah uratnya
lire kang tartib punika
angluwihi watesira
ing sikut myang dhêdhêngkulnya

bataling wulu lilima
kang dhihin anggêpok urat
lan kêtiban najisira
ping tri mêtokên sukêrnya
lan gêpok dede mukrime
ping lima turu kang lepya
niku man pêngulu Jabal
kang kaliling dalu siang

pêrluning salat wolulas
kang dhihin puniku niat
kaping kalih takbirira
ping tri amaca patekah
kaping sêkawan rukuknya
iktidal lan tumaninah
ping nêm sujud antaranya
kang sujud ro tumaninah

lungguh sarta tumaninah 
wan tahyat akirira
kêlawan tumaninahnya
kaping sanga salam bakda
kêlawan ing tartibira
jangkêp pêrluning asalat
sabatale kinawruhan
awêlas kang dhihin wuda

lan mêdêm gumuyu dhèhèm
amumuku lan tumindak
wêcana lawan karuna
jangkêp bataling asalat
niku paman dèn kawangwang
lamun datan binêningna
dadya pêngulu karaman
sêtata kêlawan kewan

tinikêl durakanira
lan durakaning maksiat
abot pêngulu siksanya
kang ngati-ati tatanya
sarengat saraking iman
pama kadya wong nêgara
pêrabote wong aseba
minangka wêdhung kampuhnya

yèn tan rumat basahanya
tan tumêkèng panangkilan
nèng pangayunaning nata
pêngulu lêga tyasira
kêduwung kang wus kêlakwan
kathah kang tan kalêrêsan
kaworan budi maksiat
dhêlêg-dhêlêg lon turira

kadipundi purnanira 
labêt anandhang maksiat
nglampahi pagawe dosa
Jayèngrêsmi lon ngandika
punapa jare rinasa
ki pêngulu aturira
kaula pajar bêlaka
awêlèh-wêlèh punapa

mèsêm ririh aturira
duraka kula punika
kenging pagodhaning randha
nuju kêtowongan blanja
tan wontên kaula têdha
kèwêdan nilih tan ansal
rayat kula gadhah rêmbag
anggadhèkên golok sinjang

marang ni randha Sêmbada
kêdah kaula ingundang
sarêng panggih lan bok randha
sojaripun mring kaula
sampun dika susah-susah
gadhèkakên golok sinjang
sok uga dika gêlêma
anuroni mring kaula

ngong wèhi sabutuh dika 
picis satak kula sukak
bathi sanak ngajak tanak
wrating bêtah kula têmpah
kêlampahan tampi opah
ngong trimah ni randha bungah
mèh wêwah tan awèh kesah
tinimpah anèng jêromah

wus tutug raosing manah
kaula pamit agêpah
dêlah punika katomah
batos kula anggarêsah
yèn ta kula ladènana
kêkarêpane ni randha
pêngajake sabên dina
dospundi ingkang punika

Jayèngrêsmi duk miarsa
mring linge pêngulu Jabal
mojar mêsêm èsmu ewa
gih kenging yèn têmên sêdya
ambira tingkah maksiat
sarate tobat nangsoka
kang tan nêdya mangsulana
pratingkah kang wus kêlakwan

yèn tobat kongsi angambah 
pindho ping têlu kaping pat
tobate muwuhi dosa
kudu sêpisan kewala
kanggo sêlawase gêsang
yèn dika bisa ambirat
pratingkah ing kêsalahan
dilalah angsal idayat

yèn tan sagêd ingatobat
mêlarat dunya akerat
ki pêngulu kalêsêdan
sakêlangkung ajrihira
mituhu wuwulangira
Jayèngrêsmi kang kadria
alon ature ngrêrêpa
mugyamba antuka bêrkah

Ki Nuripin sawusira 
amasuh gya marang langgar
marêk mring bêndaranira
Jayèngrêsmi lon ngandika
lah uwis Nuripin sira
mêngetana mring kêrandhan
lamun sira tinakonan
manira maklum mring paman

nadyan kongsia sêpasar
kewala manira antya
supaya tutug kêrsanya
sêbarang aywa kêpalang
Nuripin matur sêndika
pêngulu mèsêm anabda
gih dhi Nuripin prayoga
ngladosi bêndarandika

kula mindhak suka rêna
angsal gegeongan tama
winulang ngilmi kang mulya
pintên-pintên rinahaban
prêsasat pun nyai randha
lan ngawirya kalihira
asung bêgja mring kaula
manggih gambuhing wuwulang

Nuripin sigra mundur 
sinjang ingulihkên mring pêngulu
ki pêngulu ngling tan susah dhi Nuripin
dika pêndhêt wasisan wus
sampun mawi walangatos

Ki Nuripin amuwus
o lah botên punapa dèn susun
ngangge bêbêd rangkêp rubêd tan pakolih
sêtunggil mawon gih êmpun
kakang mêkètên kemawon

ki pêngulu amuwus
adho botên lajêng dika pundhut
kula sidhêkahakên dhatêng pun adhi
andika gawe kêkêmul
pantês mawi rimong-rimong

Ki Nuripin gumuyu
êng mêngkotên wakane puniku
inggih sangêt têrima kula sinung sih
iba ganjarane besuk
ing akerat ambêntoyong

ki pêngulu ngêcêmut 
gih dhi Nuripin puniki sabuk
gringsing wayang ngong milala ing nêgari
wus masêm ming rada alus
dawêg ingriku nèh anggo

Ki Nuripin agupuh
anampani sabuk parwi muwus
dhuh lah dalah nyata utami si kyai
o pira-pira ing besuk
ganjarane wuwoh-wuwoh

gih sami-saminipun
donga-dinongakên akiripun
Ki Nuripin pamit kinalilan aglis
langkung ing latar nêrutus
samêrgi cingcing angrimong

tan dangu lampahipun
mêngetan mring kêrandhan prapta wus
ing pêndhapa nuju sang awirya kalih
satêngah nadhah andulu
Nuripin nganthukan gupoh

wus prapta anèngayun 
antara kang bukti samya nutug
Jayèngraga Kulawirya sarêng wijik
ambêng cinarikan dinum
Nuripin myang wong pêngisor

Ki Kulawirya muwus
dene suwe anggotèk sirèku
baya ana dukane Ki Jayèngrêsmi
pêsthi sira adul-adul
ngomong ing sêpolah ingong

kathik wuwuh jaritmu
sapa kang awèh dene amênthung
Ki Nuripin matur mèsêm-mèsêm ajrih
inggih kaula dinangu
kula pêsaja kemawon

tan dados dukanipun
malah-malah sangêt maklumipun
kados sampun kauningan klêthêk niki
Ki Wirya mèsêm atutup
lathi loro dhêngkul megos

sasmitèng putranipun 
angèsêmi ing pasêmonipun
matur malih dene kang sinjang puniki
gènya nyukani pêngulu
pêsalin gèn kula ngêbrok

lajêng sinungkên ulun
kados saking bungahe lir kaum
sabab dipun wulang mring putranta ngilmi
kêlangkung asugun-sugun
lan wontên anake wadon

pêrawan ragi ayu
mêsês sêdhêng mêpêk brainipun
sêsolahe ginawe-gawe mranani
kalêkêde sangêt wuyung
marang putranta sang anom

nanging datan sininggun
kalèncère angècèr kêmayu
ayak-yakan lir dhêdhara amèmèti
tan kêpadhan dhêmênipun
sang bagus tan rêna anom

Jayèngraga gumuyu 
apa nyata tuturira iku
bok manira bae tawakna Nuripin
kirane apa ta payu
Nuripin umatur kados

arame tandhingipun
apan kêdhik ragi kawon sêpuh
nging kasanggi mêmpêng sadhengah nènginggil
Jayèngraga sru gumuyu
dicêprot bisa ambanyol

lah wis mangana gupuh
sigra Nuripin mapan asaguh
sêkathahing jangan winor dadi siji
limang cohok dènya imbuh
akokoh mêncêp sacuwo

pamuluke aibut
serap-serop nêsêp-nêsêp duduh
cuak mangan iwak mal-mol mêratani
Ki Kulawirya amuwus
jêk ngrungu ana wong ngêbrok

umatur sarwi nyamuk 
êng ih kuha kang ngêbok gèk wau
ngiki bokêng pêngêg mawong sampung mayi
Kulawirya ngling gumuyu
cangkêm bak amblabak ngomong

Ki Nuripin sangsaya sêngkud amangan
puluke
Kulawirya angguguyu mring Nuripin
tandange

bok sing tamban bae pamulukirèki
dilèngèng
susu-susu kaya wong dèn buru bajag
polahe

ia-ia yèn kongsi ngêbrok sirèku
mêngkone
nora wurung ngong wudani babar pisan
gêmbunge

Ki Nuripin malerok kêdhèp nêrithil
ulate
ah uwis thim yèn kêbrojolan têmênan
têmahe

dadi gawe mundhak muwuhi prêkara 
têmêne
mêngko bae tak mangan manèh kang warêg
enake

tan dèn êntèkakên pan kantun sêkêdhik
sisane
Kulawirya ngling dingarèn nora êntèk
sêgane

matur mèncêp ah botên sampun atuwuk
wêtênge
yèn têlasa tan wande angsal sêkala
adate

Kulawirya gumuyu sarwi nudingi
wuwuse
landhêp têmên Nuripin wêruh sinêmon
si pothèt

kang liningan rengkod mengo sarwi wisuh
tangane
gya sininggahakên ajange sêdaya
piringe

wus luaran kang samya mangan lorodan
kabèhe
Jayèngraga ngandika marang kang paman
wuwuse

lah sêwawi paman sami salat lohor 
sêdhênge
ingkang paman nauri lah ia sêdhêng
wêktune

Jayèngraga mèsêm-mèsêm mring kang paman
wuwuse
wawi bêdhèk kêsupèn dèrèng janabat
yêktine

Ki Wirya ngling anjumbul o o lah ia
kêlalèn
ya ngong adus sêdhela mêngko sun nusul
mêngkone

sigra gepak mring bêlumbang pambêbêngan
iline
sêrewehan saking dhawuhan sinidhat
toyane

ingkang samya pinara-para tirtanya
sumrèwèh
jog ing blumbang pambêbêngane awiar
ombère

pan ingriku paadusane ni randha
sabêne
kasukane sring-asring bèbèk-bèbèkan
adate

asisiwo lan wong lanang nèng bêlumbang 
arame
sabên adus wor-winor lanang lan wadon
rusuhe

têlung dhèmpèl patang dhèmpèl limang dhèmpèl
dhangkoke
apan dadi kêbungahane ni randha
karêpe

Kulawirya nulya dus anèng bêbêngan
kungkume
nyai randha nèng pawon gêrah arsa dus
ge-age

dhasar wontên kang tutur ye kenthol adus
samangke
bungah-bungah nguwuh payo Cêr mrenea
den age

kang liningan gupuh nututi ni randha
guyune
kêlikikan dènyarsa andon asmara
anèng we

Ki Kulawirya tan uning 
mring ni randha praptanira
lan biang Kacêr ge-age
cucul tapih sarêng wuda
balêjêd bubukungan
karone barêngan ambyur
ring toya Ki Wirya kagyat

sêdhadha jêroning warih
ngabyak rêbatan anyandhak
siji cêk guthul mêk konthol
kenthol Kulawirya latah
cinènèng ngeri nganan
rada guyu-guyu rêngu
ing batine kamigilin

namur guyu ngling jro ati
o Allah iki wong apa
kaya mêngkono polahe
wong padha dubilah setan
jawane ngong kêsasar
ing laku rada kêpaung
kalurung kalbèng loropan

sêkala èngêt ing melik
gampile ingkang tinêdha
tyas binêtah-bêtahake
ginujêg jinak gonjakan
ni randha nyênêng ngarsa
dinudut puthêr ngalelur
sabab srêp kakum jro toya

ni randha andhêdhêkêti
dèn pakak-pakên wokan
ingungsêlakên ngalèlèh
kur dumuk-dumuk kewala
kewuhan tan kêlawan
Ni Kacêr ngrangkul nèng pungkur
susu nyunyunge gêpokan

kanal-kanêl anèng wuri
Kulawirya tanganira
mring wuri mêk nêkêm gêmbok
bêdêdêng tangi guthulnya
ni randha bungah-bungah
i kenthol guthule mulur
wawi sablêsan kewala

dêg-adêgan nèng jro warih 
bokong boyoke Ki Wirya
rinakêtan pêmapane
ni randha ngrêngih turira
sampun lêrês wawi ta
nulya pinadal nêd blusuk
kapêrêdan dening toya

lagya nêm angkrêgan mari
mungkrêng ngalentroh lir lintah
ngling ah êmpun mêngke malèh
misih slulup sibublungan
ni randha langkung cua
anda wus dènya adus
ngasut nyamping sabuk dhêsthar

laju ngambil toyastuti
nulya gupuh maring langgar
kang putra ngangkat pêrlune
kang paman laju sêmbahyang
mamum marang kang putra
wus pêragad dènya wêktu
sêsalaman tata lênggah

Jayèngraga mèsêm angling 
dene tan cangcingan paman
kualêdên ngorod-orod
punapa sababe paman
Ki Kulawirya nabda
sêpuluh wong wus kêbacut
ya mangsa sasèn-sasèna

yèn rinasakna wong iki
kèh têmên durakanira
yèn ta ajaa kêpêngkok
nora gêtun sêsandhingan
marang wong kêsurupan
durung tumon wong kadyèku
ngangah-angah kênèng tulah

Jèngraga gumuyu angling
êng biang puniku napa
dangdanan sampun linakon
inggih tinêmah kewala
bok sampun samudana
kang paman kluhuran wuwus
mèsêm wêkasan alatah

ya satêmêne kadyèki 
nanging rasane tyas ingwang
tan kuat rong dina manèh
munga sawêngi kewala
binêtahkên pinêksa
sesuk byar bae gya mundur
minggat ywa nganggo pamitan

kie bakal mêngko bêngi
jarene nganggo nayuban
nêkak-nêkakakên dhayoh
manira tan pati rêna
Jèngraga ris wuwusnya
lah bok inggih kajêngipun
kedah-kedahe piambak

Ki Kulawirya nauri
yèn dikan ring rakanta
winastan ambandhang bêrod
Jayèngraga mèsêm nabda
kang botên-botên paman
mindhak bêdhandho ing kalbu
tekading rèh kêtanggungan

tiang sampun dèn maklumi
marang putranta kakang mas
punapa ingkang rinaos
Ki Kulawirya wus lêjar
myarsa rêmbaging putra
lah ya yèn mêngkono sukur
ya ta kang anèng pêndhapa

ni randha mêmatah kardi 
parentah mring kaumira
èh Duljaya dèn agupoh
sakèhe wong lanang-lanang
mangsa bodhoa sira
wong kang sêsambutan kudur
kon tarub bladhah pêndhapa

nyuruhana pra pêtinggi
umbul bundhêl miwah dêmang
manira nayuban gêdhèn
padha aturana têka
mêrene pra pêrapat
sagêdugane atimu
lah wis andadaka karya

kang liningan sigra rakit
Duljaya pandheganira
wong sêsambatan kumroyok
têtarub bladhah pêndhapa
ngirat pring ngambil blarak
karya cagak pêlagipun
miwah wong ingkang dinuta

tan dangu sêkala dadi 
bêrkat rinayap wong kathah
agupruk lir wong mêmanton
wong wadon kang olah-olah
pan samya sêsambatan
ni randha kêwasanipun
bisa andadak wong kathah

bêrkat-bêrkate wong sugih
sêbarang karêpe dadya
tan gabutuh gawening wong
ni randha ngling mring Duljaya
mêngko sira nuduha
undangên ronggèng Si Madu
kang sring dadya wirangrongan

Duljaya ature inggih
barang parentah linakon
tan ana kuciwa sarwa rampung
lir minangka patih
pinitayan ing karya
rinêngkuh wus kadya rayat

ni randha lingira aris 
lah biang Kacêr dèn gupoh
maringa ing langgar konên ondur
kentholmu dèn aglis
Ni Kacêr sigra mentar
praptèng langgar aturira

dhuh kenthol Kulawiryèki
paduka ngaturan gupuh
kang ngaturan mojar mring kang sunu
lah payo dèn aglis
pinanggil marang wisma
Jayèngraga mèsêm mojar

kewala kula nèngriki
prayogi paman kemawon
mangke bakda ngasar kula nusul
Ki Wirya gya kering
prapta anèng pêndhapa
ni randha Sêmbada turnya

putrandika Jayèngragi
punapa sagêd agambyong
Ki Wirya anabda e lah têmtu
sagêd napa malih
rêmênane ambêksa
gih mangke kantênanira

yèn kemase lêkas ngibing 
kèh èstri bokonge kêpoh
wong sarwa sêmbada dhasar dhegus
bêsuk aprak ati
nèng krajan Wanamarta
sakêrsane tan kêpalang

ni randha dèn kêkandhani
cas-cês ilêre nêrocos
waing agêbresan nglêd-lêd idu
anyabe mrêkinding
sisi angob klakêpan
Ki Wirya gumuyu suka

micarèng tyas baya iki
uwong nanging dudu uwong
ambakna doyanan nora nyêbut
kêranjingan eblis
wus gêrang kêna ngenyang
lanate ginawa modar

tagihan lir wong madati 
ngilêr bêrbês mili angob
ni randha ris mojar kenthol bagus
suawi aguling
kaula yèn tumingal
mring kenthol tan bêtah toang

mupung kenthol sudi kampir
mangsa yèn kêrsaa andon
wawi ta wawi ta kula bagus
mêjên sangêt dening
anuwun kêkangênan
Ki Wirya mèsêm ngandika

dene wau lagèk uwis
biang bok darapon aso
ni randha amêksa ngajak turu
Ki Wirya nuruti
gya masuk marang wisma
tumamèng kobong kalihnya

tan kongsi tata alinggih 
samya wuda srewad-srewod
ni randha cêk nyandhak guthulipun
sengok dèn ambungi
biang Kacêr ingundang
prapta lajêng winudanan

tumut nguwêd nguli-uli
ginêrayang alon-alon
griming mrih bêngkayang dèn cicium
nêd bêdêdêng tangi
ri randha bungah-bungah
gya mêlumah amêkakah

tiniung kinèn ngakahi
linantarakên ingothong
Ki Wirya tyasira ragi sêngkud
myat kang wuda sami
manahira gêmbira
tinamakên blês ing wokan

agathok ngêpok tan kari
mancêp cêp-cêp adu cocor
nêlas polah tingkah yèn ngêlelur
amêlembang maring
biang Kacêr sinunggar
anutug sadhengah-dhengah

wus danga dènira untir 
eca nyemplo dèn krubut ro
luaran dènira sami undhung
Ki Kulawiryèki
angguledhag ngêlemprak
lêsu tanpa bayu sayah

ing wanci ngasar wus akir
èngêt wêktu tangi gupoh
ni randha abungah-bungah muwus
wawi kenthol malih
Ki Kulawirya grêsah
niki sampun ngaya-aya

lah wus namungna puniki
kula wus êmbèk amopo
ngling mèsêm ni randha o lah nuwun
amêsthi yèn malih
malah mangke gêng jêgan
wêkas-wêkasan tinilar

mangke kaula aturi 
sakêrsanta ing pêsangon
Ki Wirya kewuhan wus pinupus
sêkarêp nuruti
alon ing wuwusira
gih mangke kantênanira

saniki kularsa mijil
wus akir kuatir yèn pot
sigra mring bêlumbang dènya adus
wus nulya mring masjid
Jayèngraga wus bakda
dènya mucung wêktu ngasar

nulya wêktu Ki Kulawirya kang kantun
salat wêktu ngasar
rema kêbês dèn udhêngi
Jayèngraga gumuyu myat mring kang paman

mêntas adus kêsusu dènira wêktu
toya sih dêrawas
dèrèng atus angêbêsi
wus antara pêragat dènira salat

tata lungguh Ki Wirya alon amuwus 
winor guyunira
rada kakirên sun iki
Ki Nuripin mèsêm-mèsêm aturira

kula wau makmum salat sarêng rukuk
gigir kêtrocohan
botên jawah anêlêsi
Ki Wirya ngling ah cêmpud dadak anggarap

sru gumuyu Jèngraga sarwi amuwus
laha dene paman
bok dèn pasati rumiyin
dados botên kathah ingkang katêlêsan

naur wuwus ya bênêr nanging kêsusu
nulya cucul dhêsthar
pinêrês kinirab aglis
jinungkatan ingêpuh malêm remanya

mèsêm dulu Jayèngraga ngling gumuyu 
èh Ripin si paman
mundhak nom sawanganèki
i patut yèn dèn kedani ing randha

alon matur inggih saèstu binagus
jêngandika paman
kaot lawan wingi-wingi
ngore rema kadya bangbang Aswatama

kang ginunggung anjumbul gumuyu sêndhu
dadak ngumpak-umpak
milu anggêdhêk si baring
yun sinabêt ing galar Nuripin mingkar

sarwi muwus êh aku bae dèn bubuh
mandah pinoyoka
maring wong kêpati-pati
wong ginunggung prandene amara tangan

ya ta wau ing wanci wus surya surup 
wawi sêdhêng paman
wus manjing wêktu mahêrib
samya wulu wuse gya Nuripin adan

sawusipun sunat nulya ngangkat pêrlu
ingkang dadya iman
putranira Jayèngragi
tan cinatur ing wêktu kang sami salat

ya ta wau ni randha kang anèng tarub
busana sarwa nyar
sinjang kêling golang-galing
akêkêmbên solok madukara tigas

awida rum jênar gêbêgan amubru
sêngkang nata brangta
apanunggul intên siji
gêlung munthil rinembyong sêkar roncenan

acucundhuk cêpaka lawan ronipun 
jariji sêdasa
kêbak dening ali-ali
intên mirah musthika sotya ludira

tikêl-balung sêsêr lang-alang sêkapung
amyang tanganira
ni randha dènya alinggih
nèng klasa lus ngadhêp gembol wêr cêpuk mas

kalung kacu kumbaya kusta lus wungu
tinon sasrapatan
ni randha mêndèr andungik
ngling gumêndhèng gumêmbrang agandhang-gandhang

èh sira Duljaya lèhira anuduh
marang ing Bakungan
ngundang Si Madu apa wis
matur inggih sampun wau sinusulan

rare pitu nundha-nundha kang lumaku 
mangulêm-ulêman
samya saguh sêdayèki
lêrêsipun pun Madu wanci wus prapta

tan adangu ronggèng lan sêpanjakipun
krompyang-krompyang prapta
Dul angling lah dene prapti
ngriki-ngriki bok ayu Madu cêlakan

alon muwus ni randha ia dèn maju
gupuh kang liningan
lungguh nèngarsane nyai
angling dadak susah anggawa gamêlan

mung sirèku bae lawan niagamu
kene wong wus ana
gamêlan gedhe abêcik
sêkarêpmu tutug anjurudêmungan

PRATELANING KALÊPATAN ING PANYITHAKIPUN.