Banjaransari arsa miyosi
swandana sumaos
sukônthasena iku ulêse
têdhakira pun palwanagati
Pangran Rôngga Manik
ingkang darbe turun

puspakênaka kang ulês kuning
kambilira kaot
pambangarsa kang tinuntun bae
ulês abang lan pun tambangwarih
jêragêm kang warni
yèku pancal panggung

wijayacapa dèn gèn-anggèni
rinukmi mas abyor
larap bludru ijo palisire
pathola wilis sêkare sami
tinon amantêsi
sancaya lês dhawuk

kinalungan badhong sungsun kalih
wangkong intên abyor
acarang mas patut lan èbège
sukônthasena dèn gèn-anggèni
larap bludru kuning
giwang kapanipun

pinatik nayaka warni-warni
wangkong intên abyor
ting samburat tinon ujyalane
tinitihan sang nata sêsirig
waduaji ngiring
kapalan sadarum

ki apatih anindhihi abdi
sakancane kang wong
sri bupati anèng ing wurine
wong jro miwah wadya magêr sari
angayap sang aji
ampilan nèng ngayun

sri narpa baguse tanpa tandhing
lir Yyang Asmara nom
kêmbar lan Ratu Galuh citrane
lênglênging tyas kang samya ningali
kèh para pawèstri
priyane kadaud

Suradewati ngaweprajurit
nyirig kuda anon
ginarêbêg dening punggawane
Nata Banuwati matur aris
punika sang aji
Sri Banjaransantun

majêng sawadyane wus miranti
ngandika sang katong
mêngko yayi ingsun miyos dhewe
agumagus si bungkêr sêsirig
panase kang ati
lir nora na jalu

yayi payo barêng lawan mami
titihan sumaos
kang tinuntun pêpitu kathahe
gamêlira pan padha pawèstri
nitih nata dèwi
kapal ijo mungguh

panganggone mubyar angron sari
wisrawala miyos
ajana jaran sêmbrani kalihe
ulês dhawuk dipun gèn-anggèni
rêtna kumala di
tinon muncar-mancur

kang ulês abang duk sinang gêni
sira wulan kaot
ulês kuning lan irêng ta mangke
wisnumurti ingkang ulês putih
megantara singgih
prasamya tinunu

ingkang jragêm ludira rannèki
manglar monga kang wong
pan kapitu ing ngarsa ênggène
nora kêna têbih lan sang aji
agême ngajurit
andêle sang prabu

Ratu Banuwati munggèng wajik
busana bra tinon
cipta wlaha ijo titihane
sami têdhake kuda sêmbrani
surèngrana putih
samirana dhawuk

Banuwati nindhihi prajurit
busana di kaot
pan kalangkung atata lampahe
wadana kalih nindhihi wingking
Marawati kering
miwah kananipun

Kanakawati dadya pangirid
wus cêlak punang wong
nèng ngayunan karsane sang rajèng
aprang buru atandhing prajurit
SriBanjaransari
barisnya kadulu

ambêlabar sêsêg wancak suji
kang kidul sang katong
Nata Dèwi Galuh sabalane
jêjêl pênuh ambèr wancak suji
dohe sapabêdhil
mung lêt wringin kurung

prang jro kurungan tandhing kasêktin
kang wadya pan awor
sarêng mêrak ri sêdhêng mangsahe
Suradewati mojog sêsirig
onclang waos nuli
tadhah jaja mumbul

gya cinandhak ing asta tumuli
sêsumbar sang sinom
mêtonana êndi ta rupane
Banjaransari kang pêksa luwih
tan bisa miyarsi
dipati wus maju

nitih kuda wau kyana patih
gêng inggil apaos
tanahkuningan iku kudane
amêndhapan ginêrbêg ing mantri
tumênggung bupati
sami rêbat ngayun

Suradewati panas kang galih
ngêmbat-êmbat waos
lah majua dipêrak marene
kêmbulana ingsun ing ajurit
punggawanya ngiring
angêntrag sadarum

apapagan sami apêpanggih
arame akaron
samya wicaksana dibyangêne
ora nana kuciwa ing jurit
kalih sami sêkti
amutêr kang lawung

tumbak-tinumbak tan anêdhasi
prang tandhing tan asor
punggawèstri bupati mungsuhe
ijèn-ijèn sami silih-ukih
tan ana kang kanin
sami têguhipun

Suradewati lawan ki patih
tan ana kang asor
samya ngêtèkakên tênagane
nanging nora na bêsèr satunggil
Sri Banjaransari
ngantêp juritipun

sri narendra mangsah marêpêki
ngandika sang katong
bapa patih asoa dèn age
sira sayah ingsun kang ngêmbari
prajurit kang sêkti
ingsun sêsinau

nuhun gusti kawula dèrèng jrih
sang rêtna duk anon
giwanging tyas asmara tingkahe
Sri Banjaransari nora kalih
lawan nata dèwi
lir surya sitèngsu

baya iku panunggal panitis
lawan gustiningong
narpa kêmbar miwah pasêmone
sri nata majêng sarya sêsirig
onclang wus tinampi
ngêmbat lawung mêntul

panasing galih Suradewati
sigra amiraos
pan gumagus manthelang polahe
sumbaga bêsus anglêlanangi
parêka dèn aglis
ya dipangan ngantu

mèsêm ngandika pa pangling gusti
mring abdine ingong
dene sira pandung nahing anggèr
duk kapanggih apan durung lami
kapanggih ing ngriki
marêk sang dewa rum

ajrih cidra anggèr ingkang abdi
angucap sang sinom
lulus si bungkêr ênggone ngame
mung lèmèse nora dèn marèni
sarwi asêsirig
majêng ngêmbat lawung

mêngko mati wurung dadi aji
ingatag sang katong
alah payo tibakêna age
pratandhane yèn asih kang abdi
ya dèn ngati-ati
môngsa wurung lampus

angêmbat lawung Suradewati
tadhahana katong
gêgarute wong ing Galuh kiye
tadhahana dhongkah angêmasi
winaos sang aji
malèsêt alunyu

kaya panjang sinosok ron pari
gumujêng sang katong
gusti sangêt nuhun kawulane
aparinga jêjampining agring
mari brôngta kingkin
sihira kadulu

sumaruwe iya wong puniki
sumêngguh kumaroh
ya si dhongkah amalêsa age
sang nata ngling aja runtik yayi
Sang Suradewati
nulya bucal lawung

Banjaransari nulya binêdhil
mimise mas abyor
apan kadi rinêngga jajane
kadi lintang wêwah bagusnèki
dipun tutul pêtis
kadya burat santun

buwang bêdhil pêdhange tinarik
ya bilai katong
sarêng ngêntrak asarêng kalihe
aliru gèn pinêdhang awanti
dipun titir-titir
amêksa malurut

angandika Sri Banjaransari
adhuh gustiningong
apan baya maria runtike
sakarsanira ingsun ladèni
Ni Suradewati
wicarane sêndhu

sajêg ingsun durung aningali
kaya si mêngkono
anging ngajak prang angêngudang bae
amalêsa bôndawala pati
ngadu pucuking kris
jamake wong pupuh

alah payo arêbut kasêktin
ja mingsêr saking gon
padha prawira sudibya ngêne
milang tatu gumujêng sang aji
besuk jroning guling
payo milang tatu

kantar bau ngadu pucuking kris
mirah mingsêr ing gon
sang dyah rêtna nangis kaku tyase
sang prabu èstri angandika glis
yayi Banuwati
arimu kalimput

tulungana yayi rimu nangis
kaku tyase anon
nuwun sandika mit nêmbah age
dharat ginarêbêg punggawèstri
swandana ing wuri
kang tansah tinuntun

kang ngampil kuda gamêl pawèstri
sakèh para sinom
angiwakkên dhadhap lan rangine
nyothe suduk Nata Banuwati
jibêng kang cinangking
anêngênkên suduk

kang ngampil gaman sami pawèstri
kunêng sang lir sinom
Suradewati asru dukane
nyandhak karbin pan sinipat malih
kadi lalêr mampir
mimisnya alunyu

bucal karbin sang dyah nyandhak bindi
pinupuh sang katong
wanti-wanti sang dyah pagitike
gumujêng suka katurunan sih
pratôndha mijêti
kusumaning ayu

kakuning tyas sang dyah nangis malih
si ditumbak ing wong
kaya wêsi si bungkêr kulite
sigra prapta Ratu Banuwati
mundura mas yayi
mungsuhe lan ingsun

Banuwatinyandhak jêbêng aglis
payoa dèn tanggon
milang tatu arêbut kasêktèn
singa mati sêdhêng padha siji
sri bupati uning
mêndhêt jêbêngipun

gustiningsun ngajak aprang tandhing
bupati wus kinon
dharat kabèh prang buru karsane
samya cinirèn kang dhadhap rangin
nyothe suduk sami
sang dyah kang winuwus

ngirab jêbêng gya abêksa rangin
apelag sang katong
putri Galuh sang dyah wignya dhewe
tur ginuron sakèh para putri
ingkang muruk dhingin
Sang Aprabu Galuh

wus cinirèn cawêt ginda rêsmi
ulate acêlor
rinênggèng rukmintên satuwêke
dhadhap rinênggèng rukmintên adi
ulate amanis
bêksanipun mungguh

yèn amburu pan luwih pramèsthi
titir rinajap wong
satus gêmpang tan kongkih polahe
yèn narajang mungsuh sirna gusis
tan wani nanggoni
sang dyah bêksa maju

sang nata mêksa kadi pinêtik
nyandhak jêbêng katong
dhadhap rinênggèng lungit tuwêke
acacirèn cawêt pita rêsmi
polahe mantêsi
anêngênkên suduk

akirap rema Banjaransari
sarya ngandika lon
angladosi gusti kawulane
ngirab jêbêng tuwêke pinusthi
sakathahing putri
kamanisên dulu

baya Dèwi Ratih kang anitis
umangsah sang katong
bêksa rangin acêlor ulate
nolèh ngiwa angêmak sêsumping
ingkang bêksa sami
tanbuh kang pinupu

angoyog lambung angirab rangin
Sri Banjaransinom
atap angayam alas tindake
samya cingak wau kang ningali
witning nata dèwi
andulu brôngta gung

têtunggalan gènnya aprang tandhing
arame loking wong
dene tamèng patitis karone
datan tiwas pasêmone sami
tan ana gumingsir
karo jayèng satru

nora na sor sami wignya luwih
asumbaga karo
apan sami ngun-angun ta mangke
liru tuwêk suduk gênti kêris
samya amatitis
rame gênti suduk

kalih utama prawirèng jurit
ingkang buru katong
awor liru ing dhadhap polahe
apan ramya dènnya silih-ukih
wani tur dèn ungkih
gènnyaamèt sêmu

prajurit Galuh tulung ngêbyuki
bupati atanggon
sakalangkung ramene yudane
samya bêksa sakduginerèki
ana bêksa rangin
pinusthi kang suduk

wontên bêksa tamèng towok singgih
panah lawan sodor
datan ana kuciwa yudane
gênti waos suduk lawan kêris
nora nana kanin
sami digdaya gung

Nata Banuwati angling aris
iki tan padudon
hèh payo prang luhur turanggane
inggih gusti kawula ngladosi
Nata Banuwati
nèng kuda linuhung

ngêmbat lawung majêng asêsirig
payo padha tanggon
rêbut sêkti asêdhêng tandhinge
Sri Banjaransari asêsirig
onclang lawung angling
payo gustiningsun

kawulane anggèr angladosi
ngandika sang katong
dhinginana ingsun tadhahane
dudu wantu ingsun andhingini
anumbaka gusti
sun tadhah wong ayu

yèn bêcik bêgja kalamun urip
winaos sang katong
liru ênggon amingêr kudane
anèng rana Nata Banuwati
yèn tan malês yêkti
sira dudu jalu

dèn padhakkên tinjaya lan èstri
Sri Banjaran Katong
angandika dèn prayitna anggèr
lah malêsa aja ngungkak kapti
têmên dèn patitis
tinumbak sang ayu

sêmene bae Banjaransari
ya durung karaos
nulya gêbang-ginêbang arame
tan ana sor liru waos aglis
samya aliru kris
pan aliru suduk

sampun têlas tênaganing jurit
kang aprang tan asor
Ratu Banuwati sru dukane
nyandhak gada wawrat sèwu kati
hèh Banjaransari
dèn prayitna lampus

tadhahana dèn bêcik kang tangkis
amutêr kuda wor
gya ginada atangkis astane
têmpuhing gada lir bumi gonjing
ping tiga kudanjrit
suku ngajêng dhêku

gumujêng Sri Nata Banuwati
hèh atêmah layon
Banjaransari cilik atine
amalêsa gonên gada mami
ngling Banjaransari
durung gingsir tèngsun

lamun sira kang akon malêsi
kawula lumados
iya dhongkah amalêsa age
salin kuda sang nata sêsirig
gadanya sang dèwi
wus kêna rinêbut

dèn prayitna yayi sun malêsi
anglakoni pakon
Banuwati atangkis astane
têmpuhing gada maendra miring
kudanya sang dèwi
jrit sukunya ambruk

prakatha wor ngêlokakên mati
dukane sang katong
sigra tandang munggèswandane
yayi lêbur barênga lan mami
mimis mas nyêkathi
dyah tatu kang jêngku

orêg wong Bojong angati-ati
akumpul punang wong
dadi siji sarênga gustine
ki apatih sampun ambêg pati
ngalumpuk akêdhik
wasana kinêpung

ingkang aprang gênti tik-ginitik
tan wontên kang asor
kadi undhi gênti gada bae
wilmana prasamya ramya sêkti
timbalan raka ji
dukanya kalangkung

ngawang-awang RajaBanuwati
kang samya nèng ngisor
kang angêpung angarêpi kabèh
wadana papat tindhih sang aji
garimis jêmparing
mimis mas lir jawuh

tan ngobêri kang saking wiyati
kang kinêpang tanggon
tan tumama warastra tibane
Sri Banjaransari datan kêni
tumênggung bupati
mantri samya têguh

nora pasah mring jatining mimis
angêntrag sang katong
wringin kêmbar kinitêr umbênge
kang jêmparing mimis lir garimis
tan kewran anyirig
sang dyah samya dulu

ewon lêksan ayutan makêthi
tan tumamèng katong
payo malêsa sun icipane
iya yayi dèn prayitnèng wèsthi
tega têmên sami
durung mari rêngu

sigra tandang warastra pinusthi
sinidikara wor
wus lumêpas wau jêmparinge
sakathahe wau para putri
warastranya sami
sadaya pan katut

kawirangan ingkang para putri
katut panah awor
topong ilang awudhar gêlunge
gêlang kana pan kari sasisih
wênèh lukar rêsik
wênèh kari pinjung

Suradewati Rêtnadewati
Kanakawatyanom
Asmarawati pan bêrsih kabèh
alara-lara dènira nangis
kadi dipun bêsmi
sami amêmisuh

sosotira pan kadi gulamit
si ditumbak nguwong
lêbur tumpura bajang sawane
ana dhadha wastra dèn sèsèti
patènana mami
diparag wong ayu

nata dèwi wau aningali
dukane sang katong
langkung wirang rusake wadyane
salamine nora kadi mangkin
sakèh kang prajurit
tangise gumuruh

ana andhêku kumurêb siti
ana ingkang dhodhok
kang pambayun tinutupan bae
wênèh rema kang kinarya tapih
langkung dening isin
ana minthal-minthul

wastranira kabêkta jêmparing
akêbut punang wong
salamine manggih mungsuh gêdhe
gagêdhugan tan kadi puniki
dipun balojodi
ana kari pinjung

prabu kênya wau aningali
sangêt bêndu kang wong
sakèh para putri wirang kabèh
dukanira lir yayah sinipi
Sri Banjaransari
si disambêr kupu

bisa têmên gawe wirang isin
marang bocah wadon
prabu rara angandika age
saosêna ya titihan mami
ingsun arsa nitih
manglar monga mungsuh

angakakmanglar monga wruh janmi
sang nata lêlajon
manglar monga wruh ing karsa rajèng
ngambara wiyat sri narapati
wus panggih sang aji
ing awiyat prabu

wijayacapa sêdhêng pinusthi
mawèh dewa kaot
Banuwati pan kônta agême
ingkang wadya samya ngati-ati
dening prabu èstri
ngambara datan wruh

samya maras tumênggung bupati
sri bupati wiboh
ki apatih langkung sandeyane
ngandika ris sira nata dèwi
êndi ta kang warni
Sri Banjaransantun

ingkang pêksa anung wignya sêkti
kang prajurit kaot
aja age amondhong putrine
yèn sun durung yayi karo mati
ya Banjaransari
aja girang guyu

payo padha atandhing kasêktin
padha rêbut bobot
sang nata non sri nata karsane
Sri Banjaransari amrih silip
ngêntrag asêsirig
nganyutakên wuyung

Natèng Galuh têdhak sing wiyati
tan kantun sang sinom
dene kêmbar sang nata warnane
lir Bratayuda kala prang tandhing
Karna lan Jênawi
akathah kaliru

sri kalawan Banuwati angling
pêrak lawan katong
icipana iki pêpanggile
Ratu Galuh karubêdên tapih
mênawa mênawi
bisa malês ukum

matur Sang Nata Banjaransari
sumôngga sumaos
atur pralaya gusti abdine
inggih kawula angraos sisip
mila asrah pati
gusti sang dewa yu

yèn sira sih tan angrasa mati
ngandika sang katong
aja adoh pêraka marene
yèn sira tan pasah sun guroni
dèn prayitna ugi
nora wurung lampus

sigra wijayacapa pinusthi
marang prabu wadon
Bathara Wisnu iki kang awèh
nora nana wong bujana kulit
dyan lumarap nuli
wuwusên kang rawuh

Prabu Sindhula duk aningali
ingkang wayah karo
yun-ayunan kumêpyur galihe
gya pinisah pinêgatan ngarsi
adhuh putu mami
arsa amêgatruh

arêp apa sira nini wayah ingsun
dadi apa ta yèn mati
kang kelangan sira putu
yèku kang sirajap dhingin
patêmbayaning têtanggon

pangajapanira tawang ni mas putu
sira pandênga netrèki
apa iya apa dudu
duk sira mujasêmèdi
kang mindha dewata kaot

nata dèwi amicarèng jroning kalbu
bênêr tan enak ti mami
si dhongkah têka nyalamur
kalangkung wiranging galih
mendah sukaning kang guyon

angandika ni mas putu tutur ingsun
ujaring dewa tan sisip
andoradasih impènmu
ingawe Banjaransari
lumayu sumungkêm pangkon

pyuh tanpa jamuga pan sarêng andulu
sang dyah mengo èsmu isin
anukmèng sajroning kalbu
si bungkêr cidra ing jangji
iku si dibyuk wong wadon

ingsun anti alawas kaku tyas ingsun
iya dudu wonge iki
kang sun anti ingkang mancur
manthêr têlênging netrèki
ya Mas Tanpauna kang wong

gya pinangku mring kangeyang kalihipun
kang têngên Banjaransari
kang kiwa Sang Ratu Galuh
dhinêsêk-dhêsêk ngoncati
dhuh disambêr ing tok-erok

ya wong apa ta iki nindhihi pupu
si bungkêr dipangan sugih
gumujêng suka sang wiku
nora kalong apa nini
asêndhu ture sang katong

wong kabalik sura dèn ajani iku
wuwuh angkuh ngingkrik-ingkrik
si diparaga wong ayu
jêr paduka yyang ngajani
mila dadra si dipongkrong

apuranên nini siguge mas putu
lah payo manjinga puri
nging kalihan kang kadulu
prajurit èstri kang ngiring
wus prapta jroning kadhaton

sakalangkung trusthaning kang para arum
anadene waduaji
malatar nèngalun-alun
durung enak atinèki
tan antuk warta kang yêktos

samya gupit-ginupita sawadya gung
kapriye tur durung dugi
unggul pra gusti kang nungkul
kang sawiji anauri
môngsa-boronga sang katong

kunêng ingkang winarna wau sang prabu
lan eyang myang nata dèwi
raja pandhita amuwus
wus nini prapta ing jangji
wus pasthining dewa kaot

asèlèha karaton mring kaki prabu
jêr pêcaning Galuh iki
yèn nagrine wus kadulu
wus têka kang anduwèni
ngrênggani Galuh kadhaton

kèringan rad pan abala sami ratu
ratu sabrang pan sumiwi
trus tingal sidik pamuwus
kèdhêp saliring kumêlip
lêlêmbut seba sang katong

krama widadari dhomas ayu-ayu
tan kasêlan nungsa Jawi
kang anurunakên ratu
iya besuk sira nini
turunira dadi katong

praptèng jaman akir nagri ing Matarum
dene putu Banuwati
wus pinasthi ing dewa gung
saturune dadi kanthi
ngiring kang jumênêng katong

nanging sinung kamuktèn dening dewa gung
putuningsun Banuwati
anurunakên lalêmbut
dening Ni Suradewati
lawan Rêtnawati kang wong

Ni Kanakawati Asmarawatiku
wong papat turunirèki
dadi prajurit pinunjul
miwah turun para putri
padha mung gawa sang katong

lah ta uwis sun panggihkên Nini Galuh
lawan rakanta sang aji
lan Banuwati mas putu
lan wadana papat iki
miwah kabèh para sinom

ratu bagus krama widadari ayu
padha guna srana sêkti
tur wignya sumbaga anung
têguh rosa warna adi
sura yuda tur kinaot

mrojol kêrêp iya ing papak pinunjul
turunira nini aji
panêngran kang dadi ratu
anênggih kawan prakawis
bagus gêdhe luhur katong

jayèng wèsthi kinawasa rosa têguh
yèn tan ana salah siji
asêkti kang dadi ratu
pasthi ana salah siji
iku ingkang dadi katong

lamun bagus angluwihi saking bagus
yèn gêng inggil luwih janmi
yèn nora sumbaga anung
yèn têguh-têguh trus pasthi
nora winuruk dening wong

pasthi salah sawiji kang dadi ratu
utamane anglinggihi
iku kang kocap sadarum
dene kang sru tapanèki
dadya prajurit kinaot

pasthining sang wisesa kang dadi ratu
langkung trustha prabu èstri
miwah Sri Banjaransantun
mirsa pituturing kaki
wus pinanggihkên sang katong

wus kapanggih putra lan putri apatut
pinangku Banjaransari
pupu têngên Ratu Galuh
pinangku ing pupu kering
pan èsmu isin sang sinom

kang kagagas dening musuh aprang pupuh
pan dadya mungsuh ngaguling
dadya tunggal bukti iku
anulya kinèn ngabêkti
kapêksa jrih eyang katong

wus ngabêkti ing laki Sang Ratu Galuh
Sri Banuwati gumanti
bêkti marang sang aprabu
Suradewati ngabêkti
dènnya nguswa sarwi nyêthot

nulya mèsêm sri naranata ing Galuh
gumujêng sakèhing putri
mèsêm mengo Ratu Galuh
Banuwati tukup lathi
Rêtnawati ngujung gupoh

nulya Sang Dyah Kanakawati angujung
gumanti Asmarawati
turun sih pan sampun ngujung
miwah Rêtna Turunsari
nulya majêng loro-loro

para putri kumaroyok samya ngujung
kalih-kalih gênti-gênti
sakèh putri kalih atus
angujung marang sang aji
andhèr ingkang para sinom

langkung trustha suka galihe sang wiku
wis nini ngabdia yêkti
miwah sakèh para arum
ingsun nini arsa mijil
anulya sri nata miyos

ginarêbêg pawongan kalawan manggung
putri kawan dasa sisih
kang eyang nora kadulu
miyos orêg kang anangkil
datan kaliru ing ênggon

 panthan-panthan sagunging kang juru-juru
paglaran pêpak kang nangkil
anggandhèk sitinggil kumpul
mantri anom kang nambungi
prapta paglaran punang wong

ingkang nangkil obah mingsêr ênggènipun
sadaya atilar lampit
pinarak dhampar sang prabu
pinatik ingintên bumi
ujyalanya pan mancorong

atap andhèr ki apatih munggèng ngayun
jajare lan warga aji
punang niyaka sumambung
sak-êsap para bupati
êsap malih warga katong

pra prameya arya jêksa pra tumênggung
rêsi kamantri ing wuri
jêjêl paglaran supênuh
aswara tan katon angling
hèh ya wong kawulaningong

sêksènana yèn wayah sun kaki prabu
karatone sun wuwuhi
dhingin wus jumênêng ratu
mêngko krama widadari
titi rêngganing kadhaton

Ratu Galuh sudibya sarana agung
guna prawira sinêkti
pra wignya among bala gung
kya patih myang waduaji
sami nêksèni punang wong

saur-pêksi ingkang sewaka sadarum
ngandika sang wiku aji
sun juluki wayah ingsun
Sri Bathara Darma Aji
wêwangi mahraja katong

mring Sang Nata Prabu Sindhula puniku
hèh iya sira apatih
sun ganjar kêkasih iku
namaa Raja Puadi
bang-bang alum-alum mêngko

Raja Puadi Nata Ki Patih nuhun
abukuh sumungkêm siti
rabimu sun wèhi juluk
juluka Ratu Dipati
Amongpraja namaning wong

anakira patih sun paring jêjuluk
Raja Linggaerang singgih
nakira nom julukipun
Prabu Sangkan arinèki
Raja Mantri rane kang wong

wuragile Arya Wijamantri iku
anuhun nêmbah ki patih
Sri Banjaransari muwus
bapa patih bocah mami
sun junjung lungguhe karo

ingsun karya kabayan nagara iku
Si Sangulara sun paring
nama Arya Dutaprabu
Si Sangupati sun paring
aran arya iku kang wong

Arya Surawêcana asura prabu
nuwun nêmbah ki apatih
sri nata anulya kondur
lan eyang malêbèng puri
ginarêbêg para sinom

praptèng palataran garwa sami mêthuk
asta kinanthi ing rabi
prapta prabayasa lungguh
katiga siraSang Aji
Sindhula angandika lon

Banuwati garwanira kaki prabu
dadya silihe ni aji
anggrèh sakèh para arum
lawan sun paringi nami
ajêjuluka sang sinom

ya Sang Ratu Prabu Intên Apsariku
pinasthi marang dewa di
Banuwati turunipun
bôngsa seluman lan maning
bôngsa manungsa saparo

mapan padha ya kalawan nini prabu
dene Ni Suradewati
Ratu Kêncana ranipun
asumbaga guna sèkti
anduduk maring pamiyos

Rêtnadewati ingsun arani
Ratu Sarisinom
Asmarawati iku namane
Ratu Mayangrawat Rêtnawati
Ratu Mayangsari
pra garwa sadarum

sakarsanira kaki mêstani
karia putrèngong
ingsun pamit wus musna sang rajèng
sri narendra lênggah lan kang rayi
lèngsèr nata dèwi
mring dalêm pura rum

manjing kênyapuri sri bupati
jrih bilih wirangrong
bilih runtik jumênêng sang rajèng
arsa tut wingking Suradewati
angrangkul bêbisik
paran sampun nusul

garwa paduka arsa rarêsik
isin lamun katon
arsa ngliga kusuma sang rajèng
lagyadus kula pun dika purugi
kangmas bilih runtik
awêsana sêndhu

sae paduka kèndêla ngriki
yèn sampun sang sinom
kula turi lah maraka age
mèsêm sang nata ngaras ing rabi
dhuh dewa dyah ari
landhêp pintêr masku

lawan kawêlèh sun wirang isin
sun ganjar mas ingong
sira anggèr kang dadi lirune
Rêtna Dèwi Sang Kênakawati
Asmarawati ngling
wong iku kajujur

babo payo padha ngati-ati
manawa salah ton
para putri gumayu arame
Rêtnadewati cinandhak angling
mêngkarag wak mami
ngungsi putri agung

samya bubar gumujêng sang aji
wus wangsul sang katong
ingkang ana kênyapuri paès
ingayap pawongan kadya ringgit
wuryaning asisig
agantèn ping têlu

sumorot waja lagya gumadhing
kumênyar yèn tinon
lathi kumênyar nyênyêp manise
asêmbada ya kaduking liring
wus tan olèh tandhing
dene lagya ngusud

sasolahira dene arêsmi
amothah kalangon
yayah puspita kapat sawange
gêrah môndra akaworan riris
pangataging rabi
ngungrume sang ayu

sri bupati tan darana prapti
paèse kaprabon
midêr ing rat tan ana baguse
Yyang Asmara asor ingkang warni
sotya munggèng singsim
kumêdhap sumunu

cahya ujyalane amadhangi
amratani tinon
amangun laraning dyah solahe
de lulut manis solahe asri
tuhu amimbuhi
wiraganing kakung

èsmu guyune sang dyah ing rabi
dene alêlangon
lagya tumurun Ratih nèng kene
pan mèh pangling ingsun yayi uning
ngaras wanti-wanti
sang narpa amuwus

adhuh mirah yèn nyata sira sih
jumênêng kang kinon
lumampah alol prapta ngarsane
matur punapa sampun sêsinggih
mêngsah dalêm prapti
kang arsa amukul

pratignyaa gusti sang lir Ratih
wrat mungsuh sang sinom
sang dyah ayu mèsêm lan liringe
iya ingsun nora ananggapi
mênawa ing mangkin
Bok Intên Apsantun

ingkang sanggup kuwat anadhahi
iku ingkang tanggon
matur gumuyu alon ature
kawula malih puruna tandhing
yèn mêngsah nangguhi
kados botên purun

tan cinatur dènnya pulang rêsmi
lan sang prabu anom
miwah sakèh para putri kabèh
putri para karsane sang aji
dèn asmaragami
kawratan sadarum

nyata ratu lanang kang sajati
tan kêna winaon
bagus anom baud ngasmarane
samya siram sakèh para putri
sinjang sami salin
lir rinatus juruh

tata tita wus krama sang aji
ngadêg Ratu Galuh awibawa
nuwuki garwa sang rajèng
jumênêng ratu agung
ngadêgakên kukum lan adil
sakèhe wadyabala
sadaya sumuyut
pinuja minulya-mulya
kalokèng rat kèdhêp sawarna kumêlip
ing Jawa dèrèng rata

kang wetan nagri môncanagari
nora seba sang natarsa duta
arsa mijil sewakane
wus angagêm kaprabun
Yyang Asmara lagya manitis
sakèhe para garwa
lênglêng dènnya dulu
barang kang dèn gêpok rêntah
wus sumaos upaca kang ingampil
kênya yu-ayu raras

wus angrasuk kaprabon sang aji
ngagêm lisah jayèngkatong ngambar
wus têdhak saking purane
ginarêbêg sang prabu
orêg ingkang sami anangkil
janma ora kuwasa
umiyat sang prabu
kasorotan ing ujyala
wadya aji tumungkul konjêm ing siti
samya mangrêp manêmbah

ki apatih ingkang munggèng ngarsi
atap bupati tumênggung arya
pratiwa pra mantri kabèh
suku jaja sumungku
balatôntra lan warga aji
sirêp jrih ingkang munya
mandera pêksi kuk
kalawan gêndhing kêmasan
gêdhong wetan ri sêdhêng sang nata angling
hèh patih raja purwa

apa sira wus kongkonan nêlik
wong bang witan banggane lan nora
tan wruh mring jênêngong mangke
sandeya marang ulun
ngadêg nata tan ana ajrih
durung rata ing Jawa
putêk atiningsun
tanggung ngur ingsun madhêpa
ing kamuksan ki patih raja purwa di
nata sigra manêmbah

inggih sampun kawula utusi
ing bang wetan gusti kang lumampah
abdi dalêm Banyakwidhe
kesah sakancanipun
nêlukakên lajêng nuguri
wontên ing jagabaya
pacakbarisipun
di dalêm wingking wus rata
ing tangkilan apan botên dados kardi
sampun radin sadaya

nagri sabrang ingkang dèrèng radin
ya wis bapa dudu pandumira
sun dhewe iku mungsuhe
Si Banyakwidhe iku
iya sêdhêng yèn padha cilik
lawan Sêcanaraga
dudu bobotipun
bêcike sira dutaa
mring bang wetan gawaa nawala mami
bupati kang prayoga

anakira kang anom su tuding
akanthia Si Banyaksupatra
lancaran jaranan bae
mundhi nawalaningsun
lah apatih angkatna nuli
ingsun ge rêp wêruha
ature maringsun
ala bêcike kawruhan
nuwun nêmbah sandika aturing patih
kondur sri naranata

ingkang jawi sami dandan jurit
Prabu Sangkan gawa wong sanambang
padha jêjaranan kabèh
Banyaksupatra sampun
kinintunan sêrat ki patih
wus bubar Raja Sangkan
kang nangkil wus mundur
sigêgên ingkang lumampah
gênti kocap wontên pandhita linuwih
gêntur sutapanira

kapanggungan gunung Lanang singgih
dhepokira wau sang pandhita
anadene kêkasihe
wau ta sang awiku
Panêmbahan Suwignyasidik
ciptanên kang kawiryan
adi pônca barus
ambabar wayah sakawan
ingkang sêpuhRadèn Kuda Jayèngsari
Kuda Jayèngasmara

arènira Kuda Jayèngrêsmi
wuragile Radèn Jayèngtilam
kapat wus gêntur tapane
sapakène sang wiku
dèn lampahi wus guna sêkti
apunjul ing apapak
mrojol ing krêp iku
sumbaga sudibyèng yuda
anèng arga amuthah siyang lan latri
nèng ngarsane kang eyang

nuwun sabda mring kang eyang singgih
sakalangkung yun panggih kang raka
tinimbalan nèng ngarsane
kapat lênggah abukuh
angandika hèh putu mami
iya iki wus môngsa
jangjine wus tutug
sirarsa panggih rakanta
putu papat yya sira kulinèng ardi
mapan sira wus dibya

sumbaga guna sarana sêkti
ambêg sadu dudu pandumira
nèng gunung pandummu ngare
lamun sirarsa pangguh
sira putu maringa nagri
tigas kawuryan aran
nagara ing Galuh
widadari ratunira
mêngko krama olèh ratu sura sêkti
iku sira jujuga

wis mangkata nuwun nêmbah amit
ngaraspada pan sampun kalilan
sang wiku pangandikane
wus dèn prayitna putu
gya wisata dhepok tan kèksi
tan kocap marga prapta
têpis-iring Galuh
sang nata nuju sineba
pêpêk andhèr bupati satriya mantri
ki patih matur nêmbah

ulun inggih pan atur upêksi
wontên duta saking pabarisan
carakanya Banyakwidhe
ngandika sang aprabu
timbalana ing ngarsa mami
duta majêng wotsêkar
ing byantara rawuh
umatur lamun dinuta
abdi dalêm Banyakwidhe tur upaksi
gusti jêng sri narendra

gusti mêngsah dalêm sampun prapti
pirêmbagan kumpul pra dipatya
kang wetan iyêk rêmbage
karsa ngrêbat ing Galuh
têrkanira botên sayêkti
ulun jumênêng nata
sumôngga sang prabu
abdi dalêm nuwun karsa
iya duta sun nganti kang gawa tulis
têmêne lawan nora

yèn sayêkti sira kapirsèki
wadyaningsun aja mèlu aprang
mundura prang lèrès bae
dimèn galak kang mungsuh
anêrkaa tèningsun wêdi
dimèn têka nagara
lêgane tyas ingsun
wus duta poma pacuan
duta nêmbah mêntas saking ngarsa aji
bapa patih sayoga

bantonana wong kang bêcik-bêcik
Si Banyakwidhe ja kongsi tiwas
kya patih sandika ture
pra dipati inggunung
tindhihing prang Si Raja Palih
ngirit baris ing Mandhang
têtindhihing laku
wus bubar kunêng kocapa
sang gupita gègèr otêring paminggir
orêg swaraning janma

kerut wontên tiyang bagus prapti
papat abagus-bagus sadaya
cantrik kalih nèng wurine
èstri nom samya kerut
tuwa anom pasar gêng sêpi
sajêge durung mulat
wong bagus kadyèku
kagyat sang nata ngandika
bapa patih ana apa pasar sêpi
rame swaraning janma

pariksanên dhewe bapa patih
manawa na sandi upaya
lah priksanên pracihnane
nêmbah mêsat sing ngayun
ki apatih sigra umijil
piyak kang sami seba
ki patih kapangguh
kang dadi gègèring pasar
pan anjêngêr tigang pandurat tan angling
ki patihdèrèng mulat

bagus warnane kêmbar lan aji
kantun sêpuh kalawan taruna
emut ki patih dêlinge
pun Bapa Ngawu-awu
nilakrami wong bagus pundi
dening tigas kawuryan
rahadèn sumaur
kawula kiyai bapa
saking ardi Lanang pratapan wak mami
kaki Êmbah Suwignya

sudibya nung ciptanira sidik
punapa anggèr praptèng nagara
kang sinêdya ing karsane
paman lamun sarêju
kula arsa ngabdi sang aji
anglêbu ing suku sang
sampeyan sang prabu
sinau tapa nèng praja
pan anêdha ngapura de murang niti
tan tumamèng ing wisma

gih sokur gèr pan kapasang yogi
sri narendra lagya siniwaka
marêngi kala-mangsane
gèr mangke kula matur
sapa sintên sinambat ing sih
bok inggih dinangua
gèr sadayanipun
sumaur radèn manira
ingkang sudi kula Kuda Jayèngsari
punika arèningwang

Jayèngasmara lan Jayèngrêsmi
kang wuragil paman wastanira
Ki Kuda Jayèngtilame
dene wong kalih iku
panakawan wasta pun cantrik
Sarakosa satunggal
Sarawisa iku
sampun gèr dika kantuna
kula matur ki patih sampun wawêling
tumamèng ngarsa nata

matur nêmbah wau kyana patih
sampun kapirsa kang karya gita
tiyang sing ardi angsale
nêm kalih rencangipun
arsa ngabdi ing paduka ji
sampun katur sadaya
purwa wêkasipun
malah tumêkèng wasana
nata ing tyas kadya carma munggèng kêlir
Prabu Galuh ngandika

bokmanawaiku paya sandi
gunaning mungsuh katur kya patya
pandugi ulun pan dede
yèn pracaya sirèku
timbalana ing ngarsa mami
janma arsa suwita
ingsun arsa wêruh
sun priksane pracihnanya
atur sêmbah ki patih awangsul aglis
kapangguh ngling ki patya

suwawi gèr ngandikan narpati
sampun kerid rahadyan sakawan
kanêm kalawan cantrike
praptèng byantara prabu
sri nata non ya ari mami
nora doh ciptaningwang
ya dêduganingsun
ing Jênggala gunung Lanang
bokmanawa ana janma madha warni
kumêmbêng sri narendra

radyan sakawan miyat sang aji
kadya panjang putra tibèng sela
suh rêmak-rêmpu galihe
ya uga sang aprabu
ingkang raka kang dèn ulati

 kapalang ajrih radyan
bokmanawa dudu
ana ratu warna kêmbar
lawan adoh Manawa lawan Manawi
ing Galuh lan Jênggala

lan kang raka ing Jênggala dhingin
tilar kawiryan madhêp kamuksan
mokal jumênênga rajèng
sapa ingkang anjunjung
duk kesahe ya tanpa dasih
kêmba pangakênira
rahadyan tumungkul
wontên wurine ki patya
sri narendra tan pandung marang kang rayi
kèhnya pangampêt trêsna

aming miring panjênêngan aji
angandika amrih pracihnanya
hèh satriya sira kabèh
tinuduhna ing laku
kabèh sapa sinambat ing sih
yèn sira parikêdah
ngawula maringsun
tur sêmbah atap saurnya
ulun ngardi Lanang têdahe pun kaki
suwita padukendra

purwa amba saking ing nagari
ing Jênggala kesah murang marga
tumamèng panêmbahane
dhepok nuwun sang wiku
ulun nuwun wêjang kang wêning
dhumatêng panêmbahan
dening purwanipun
kawula kecalan wôngsa
wasta ulun dêlape ingkang mêstani
pun Kuda Jayèngsêkar

dèrèng tutug ature sang aji
pan kasêlak kawratan ing trêsna
wus pasthi lamun arine
papat prasamya nusul
sri bupati sakala lali
panjênêngan narendra
katon onêngipun
têdhak saking ing dhêdhampar
gya rinangkul kang rayi aganti-ganti
dhuh arèningsun êmas

nora nyana sira nusul mami
duganingsun sira bali dalan
emut karaton sang rajèng
kinanthi arinipun
sampun lênggah dhampar mas malih
ingkang rayi karuna
sumungkêm ing suku
karuna kadi wanodya
sambat-sambat tan anyana tan angimpi
kapanggih jêng paduka

nusup-nusup manjing wana sungil
ngambah rêdi baya tan katingal
pan manjing jêro jurange
mung paduka kadulu
ajar-ajar ulun lampahi
wus nyana mring kamuksan
de tita tan pangguh
lamun kalilan Hyang Suksma
arsa nusul ing kamuksan tuwêk ragi
mangke kapanggih wirya

salaminya tadhah dhahar guling
dêlap ulun kapanggih paduka
nulya rinangkul arine
kapat samya anuhun
sri bupati waspa drês mijil
tumibèng salang-salang
alantaran kampuh
dhuh yayi nora anyana
lamun panggih kang rayi ngusap luh bêkti
ulun datan supêna

ulun ngulati anglaya bumi
ngeja pêjah baya tan katingal
sarya sumungkêm ature
wis aja sira muwus
yèn kadriya angrundah ati
pinupus karsèng dewa
lakone wak ingsun
tan dêrman lawan riningwang
ting salênggruk anèng soring dhampar uni
sakyèhning wadyabala

samya kenyut pan sami anangis
ting salênggruk lir grah môngsa kapat
wong pasar anangis kabèh
wusing kèndêl sadarum
sakathahe kang sami nangis
wus pracaya ing manah
kang wadyabala gung
mriksa yèn Gusti Jênggala
nora uwas sungkême dènnya ngabêkti
ngandika sri narendra

bapa patih iki nakirèki
ariningsun kang kari nèng praja
padha nusul têka kene
ki patih nêmbah nuwun
panakrama tur bage gusti
nauri ya tarima
sih mulènirèku
sampun kundur sri narendra
angadhatyan upacara wus rumiyin
kinanthi arènira

kang rayi anuwun kantun
sri bupati manjing puri
kang garwa mêthuk sadaya
ingêmban sang prabu èstri
praptèng prabayasa lênggah
lan kang garwa ngandika ris

hèh anggèr ingsun angsung wruh
arinira padha prapti
kang kari prajèng Jênggala
nusul munggah gunung wêrit
mlas-asih sapanên mirah
krusakan panganggonèki

yèn sira sudia ngaku
mring wong papa dama miskin
sang rêtnaning dyah ngandika
asêndhu dènira angling
sumakeyan wong awirya
yèn ngandika dulêk ati

yayi mas nora kadulu
arinira anèng jawi
ratu ayu rêngu ngucap
sumakeyan dadi aji
nora emut kadang prapta
kapi brôngta tan dèn tolih

kaparak jawi kèn mêtu
animbali ingkang rayi
gusti paduka ngandikan
dening raka nata dèwi
radèn kerid papat pisan
umanjing marang jro puri

ingupasuba kalangkung
cantrik kalih warêk bukti
anèng gunung sami kirang
nèng praja tuwuk abukti
kunêng dyan kapat winarna
wong dalêm samya ningali

kasmaran alênguk-lênguk
baguse dyan kapat sami
tanbuh ingkangdèn piliha
apan sami lawan gusti
adoh ingawe rahadyan
ratu papat mêthuk sami

tan môntra lagya katêmu
sanak ipe tan kaèksi
lir sadulur tunggal yayah
Ratu Kancana anganthi
èsmu jrih rahadyan kapat
ratu-ratu maksa sami

doh angawe ratu ayu
yayi mas dèn pêrak mami
aja taha-taha padha
yèn sêla-sêlaa kami
yèn kêna cintraka ika
rèh aduwe sadulur ing

sira dadi ipeningsun
ya sira sadulur mami
sun aku dulur tunggal rah
andhêku nêmbah alinggih
marcapada ing dêlahan
dadia sadulur mami

konjêm ing siti tumungkul
èsmu jrih isin raka ji
pinarak kalawan garwa
munggaha bêbatur yayi
aja jrih yayi munggaha
apa nganti sun udhuni

angandika Prabu Galuh
ya yayi munggaha sami
ja buwang trêsnaning raka
Ratu Kêncana wus lantip
ing sasmita wus tumêdhak
mungguh arèningsun sami

bêcik apa arèningsun
yèn kongsia dèn turuni
marang ing bok ayunira
ing Galuh Sang Nata Dèwi
radèn kapat lajêng minggah
tumungkul konjêm ing siti

langkung trusthaning sang prabu
rinangkul-rangkul kang rayi
kêmayangan yayi sira
ngulari kadang kapanggih
awirya jumênêng nata
angandika prabu èstri

yayi rèningsun sadarum
wis lawas gènnya ngulati
kampuhe wis padha rusak
padha pisalinên yayi
ratusên iku sadaya
nulya patadhahan mijil

radèn pinaringan kampuh
sabuk calana di-adi
raja kaputran apêpak
lumèngsèr dènira salin
dhatêng gêdhong ingkang wetan
awêwah baguse sami

wus salin sowan sang prabu
tan kawarna solahnèki
wong dalêm sami amarak
tanbuh-tanbuh solahnèki
gancanging crita winarna
tan kêna pisah sang aji

tanapi sang ratu-ratu
kalangkung sihe mring yayi
miwah sakathahing garwa
ratu-ratu samya asih
lir sudara tunggil yayah
ki patih wus kinèn kardi

padalêman papat sampun
dadya sakalangkung asri
pêthetan banjêng banjaran
radèn nulya samya mijil
wus samya pinaring garwa
radèn kang sêpuh pinaring

Putri Bantên langkung ayu
radèn panênggak pinaring
Putri Jakarta yu endah
radèn sumêndhi pinaring
Putri Carêbon yu pelag
radèn wuragil pinaring

Putri Pajajaran ayu
parêkan sami pinaring
miwah ingkang rajabrana
tanapi pangangge adi
raja kaputrèn-kaputran
gajah swandana pinaring

putri pêpingitan agung
barana rukmi sotya di
pêpak ingkang upacara
waos dhuwung lawan bêdhil
sakalangkung dene kathah
radèn sakawan wus mijil

ginarêbêg para arum
lir pangantèn lagya mijil
sang nata lan para garwa
sami wangsul anèng kori
sang nata lajêng pinarak
prabayasa lan kang rayi

sigêgên ingkang winuwus
dyan sakawan kang wus mijil
bupati dhèrèk sadaya
tundha jajaran nèng margi
sêgahan samarga-marga
pênuh janma aningali

samya takèn ingkang tan wruh
pa iki gusti sang aji
nauri ingkang wus wikan
dudu iki ingkang rayi
tigas kawuryanan kang prapta
nusul saking nagri Kêling

ing nguni brôngta awuyung
datan winarna ing margi
wus prapta padalêmannya
pra dipati samya kêmit
tan winarna sampun lama
gêntia ingkang winarni

kang lagya matêngkên rêmbuk
nèng Lumajang gunêm kawis
ingkang dadya gêgunungan
dipati kalokèng nagri
sêkti digdaya jayèng prang
dêdêgira gêng ainggil

sura wiguna dibya nung
bang wetan tan ana wani
nging Dipati Balambangan
Pasuruan dèn kèringi
liya punika jrih samya
Dewata Suksma kang wangi

wastane Dipati Bandhung
Raja Kardha ingkang nami
Gêlengsong Sang Dewa Munah
dewa tan taha nguwati
wasis pikir luwih lêmbat
Dewatara Sokawati

Karangasêm Sang Dewa Gung
ing Bandhung Sang Raja Gusti
Dewa Musika rinira
kalima Sang Raja Bali
sami têdhak ing Jênggala
yaiku tinari pikir

Raja Balambangan anung
wicaksana wignya sêkti
sumbaga guna sarana
Sang Jayadiningrat Panji
Dhadhari Jayèngasmara
Carangwaspa eyangnèki

ing Nungsabarong ranipun
Dipati Kudamèngjurit
ing Panolan Dipatinya
Kudasrêngga Adipati
ing Malang Ki Adipatya
Suraraja ingkang nami

ing Ngantang Dipati Umbul
Surayuda ingkang nami
Balêdhug Menak Sukrama
ing Manggada Adipati
aran Suraadiningrat
ing Sarêngat Adipati

Panji Asmarayudèku
Sêkarkuning kang wêwangi
Dyan Panji Kudaasmara
Purwagônda Adipati
mapan iku namanira
Radèn Panji Purbaningsih

Prangunan Bupatinipun
anama Dyan Panji Wilis
ing Balebang Dipatinya
Dyan Panji Cêlolang singgih
sami têdhaking Jênggala
kang rayi Panji Dhadhari

minôngka bupatinipun
aran Panji Tambangtulis
Waja Panji Suralaga
ing Ponah ingka Ngabèi
Surajaya aranira
ing Trusan Dêmang Pamipil

Pabeyan Dêmang Pamupu
Dipati Gêdhong kang nami
aran Panji Tunjungpura
ya ta na bupati malih
ing Ngujungawang nagrinya
Panji Jayawisesèki

Adipati Singasantun
Radèn Panji Banyaksani
Trênggalèk Panji Supadma
dipati ing Panaragi
Dyan Panji Jayakusuma
Jayadewa Banyuurip

ing Wajak Panji Pamutung
Bantul Padhomasan singgih
Dyan Panji Panamur rannya
Adipati Gêdhong singgih
ran Panji Surapraceka
Pasuruan Adipati

Panji Wiryanagarèku
Kudus lawan Sêkarkuning
Mataun Windunagara
Madhêndha Bupatinèki
ran Kuda Pamulukjapan
awasta Kuda Pamlipir

Bupati Kartasanèku
Mirmayuda kang wêwangi
Pace Dêmang Patratmaja
Srêngat Surasudirèki
Balitar Surawikôngka
Pringgalaya nagri Ngrawi

ing Kalangbrèt wastanipun
Tôndha Minangsraya singgih
Caruban Bupatinira
aran PanjiBalaruci
wus kumpul mangilèn pisan
Jagaraga Yudapati

bang wetan wadya pangayun
ing Lumajang Adipati
ngirit bupati ing têngah
gêdhig manggala anênggih
Adipati Pajêmbangan
gêgêdhene ki dipati

bang kilèn mênggalanipun
panggêdhene ki dipati
prawira adi manggala
Panji Tirtanagarèki
bang wetan bang kulon pêpak
kabèh têdhak saking Kêling

mojar Dipati Kalungkung
hèh sakèhe sanak mami
pra dipati kulon wetan
kayaparan Adipati
Lungseningrat kang nagara
lok rawuh kang duwe nagri

Gusti Sri Banjaransantun
wartane pan uwis lalis
pasthi wus têkèng kamuksan
wartane pan sampun bêning
mulane sun kramakêna
Ratu Galuh widadari

 kang sumbaga sudibya nung
digdaya têguh asêkti
apan punjul ing apapak
prajurite padha èstri
samya digdaya ngayuda
asêkti bujana kulit

dhomas tur putri sadarum
besuk arabia putri
sanakku padha wayuha
ing sakèhe dhomas putri
pan rong puluh awayuha
karine ingsun pribadi

yèn apanggih Ratu Galuh
ing sasênèn sawêngining
sun êmban bae sawarsa
sun kutugi sakarsaning
nguyuh ngising nèng êmbanan
uyuh wangi tai wangi

sun karya kuramas adus
dimèn katularan wangi
simbara intên kumala
dhakona mirah widuri
borèha mas jur-êjuran
canthènga kumala adi

tapiha êmas kang luru
ginèpèng kang luwih adi
besuk ingsun luwihkarsa
pêpanggile tumbak bêdhil
pèpèra durèn cewoka
santên kanil sun têkani

Sang Raja Ningrat amuwus
Ratu Galuh sampun krami
satriya Banjaransêkar
sumbaga sêkti tur sigit
datan kêna rinaosan
têguh rosa surèng jurit

tur kinasihan dewa gung
punjul papak jayèng jurit
Raja Kalungkung ngandika
punika panasing galih
ratu agung lèh wong papa
tan karuan tambangnèki

kalamun olèha ingsun
padha têrahing narpati
iku ta baya atimbang
krama aran Banjarsari
tan patut dadi narendra
sun ulihne ajalnèki

ngandêlakên rosa têguh
guna sêkti srana wani
môngsa anusula ingwang
kadigdayan myang kasêktin
ing Galuh larangwong lanang
amupu têtiyang dèsi

akedanan wruh maringsun
binuwang bojone miskin
yèn padha rêmbug sadaya
ing Galuh ingsun lurugi
wong kulon anggôndra pira
tan liwat kanggo salingsir

para bupati amungsuh
wong desa ajrih punapi
jitus tandhinging ayuda
tandhing jitus apit mantri
tan bêdholkên dulu lanang
buwang kêris dimèn bêrsih

môngsa enjuha wong dhusun
apan datan tuhu jurit
angling Dipati Janingrat
sampun makotên sang aji
janma tan kenging ingina
môngsa kiranga pawèstri

dadya ngrusak pagêr ayu
sabrang jawi jêmbar bumi
linamara putri samya
tan angrusak ing sasami
apênêd lolohaning rat
sampun nglamar kang wus krami

apaniya ya kalangkung
Dyan Panji Wiryanagra ngling
lêrês dhimas Jayaningrat
ora dhi yèn padha wêdi
amungsuh prang wong arahan
mungsuh wong andhudhuk gangsir

têdhaking wong garu mluku
bupatine têdhak dèsi
ratuning wong punuk desa
lawan adhi karsa mami
ingsun upamakkên ika
anênggih kang punang gêni

yèn tan siniram ing banyu
ngômbra-ômbra têmahnèki
Dyan Wiryanagara ngucap
ratunipun dibya sêkti
nagari kilèn wus rata
pasisir anungkul sami

tan susah sang prabu nglurug
amasthi dipun lurugi
tanah Jawi pan karata
kantun ngriki dèrèng bêkti
sang prabu sru angandika
mila arsa sun dhingini

adhi panas atiningsun
angaku ratuning Jawi
apêksa lananging yuda
Dipati Jagaraga ngling
Bagêlèn Kêdhu wus seba
bang wetan arsa rinadin

ing mangke pangajêngipun
Jagaraga pacakbaris
Kêdhu Pagêlèn wus rata
Prabu Kalungkung sigra ngling
pagut amungsuh wong desa
môngsa tandhing lan sirèki

wruha bae pan lumayu
sadaya kang ngrêmbag sami
akalangan kang gupita
kasaru gègèr ing jawi
ingkang sura janma kathah
yèn wontên gêgaman prapti

caraka saking ing Galuh
ambêkta nawala aji
sami munggèng ing turôngga
kagyat kang samya ningali
anulya kinèn amriksa
ki tumênggung saos ragi

kônca pundi ingkang rawuh
dene angagèt-agèti
sumaur sing luhur kuda
aku dutane sang aji
Sri Natèng Galuh Diningrat
maturamring sang dipati

wong Jagaraga wus wangsul
matur mring Dipati Bali
punika duta kang prapta
caraka Galuh nagari
Panji Wirnagri lingnya
nora linyok ujar mami

tan dangu anulya rawuh
anginanga durung abrit
nora kêna rinasanan
Prabu Kalungkung sigra ngling
dhuh kaya bocah adhimas
undangên duta kang prapti

wong Jagaraga wus mêtu
angundang duta kang prapti
wus panggih lawan caraka
nulya ngling wong saos ragi
suwawi dika ngandikan
sang duta mudhun sing wajik

pinilihan kang tut pungkur
prawira nung bêcik-bêcik
bêkta sagêgamanira
kèhe kawan dasa sisih
ingkang kathah kari jaba
samyatus wong wani mati

kang malêbu wus kapangguh
lan Kalungkung Sang Dipati
ngadêg kewala tan lênggah
samya ebat kang ningali
sarwa mundhi kang nuwala
nèng ngarsane sang dipati

mojar duta kalihipun
dipati sun duta aji
amundhi nawala nata
dhawuh ing sira dipati
lumraha sakancanira
bang wetan sakèh bupati

sang duta kalih amuwus
pa mulane ratu mami
kacatur dalu lan siyang
ya padha sira rasani
potang kasêngitan apa
yèn sira arsa ngayoni

aja na kakehan rêmbug
angluruga sun tadhahi
Raja Kalungkung kacipta
ja emuta duta iki
nawala sampun katampan
pêcattôndha maos tulis

ukara-kara kang têmbung
kapencut ingkang ningali
pèngêt iki layang ingwang
Prabu Galuhsumbaga di
Jêng Bathara Dewa Nata
mraja Katong Senapati

Ngalaga Mangkubumiku
dhawuha sira dipati
ing Bali Klungkung Dipatya
lumraha kancanerèki
wusing dhawuh layang ingwang
wiyosira sun timbali

sakancanira sadarum
tanah ing bang wetan sami
apa sira nora pirsa
yèn ingsun kinarya aji
ngrèh sa-Jawa tanah sabrang
yèn kraton Jênggala ngalih

sun ngranggoni nagri Galuh
karsèng Yyang Wasesa Luwih
angrèh sakèh lêmbut ingwang
miwah kang sarwa kumêlip
yèn maido yêktènana
sebaa mring ngarsa mami

sira cacada ta ingsun
ratu wignya nom apêkik
sun ngadêgkên kukum dilnya
dana siasat sun dadi
abagus tanpa sikara
tanpa japa dibya sêkti

aguna tan saranèku
wicaksana pramèng kawi
rosa têguh tanpa japa
alah ta sira rasani
rina wêngi rêrêmbugan
prandene nora yêktèni

yèn sira tan seba mringsun
sagêndhingmu sun tadhahi
apa ingsun kang anglagar
apa sira kang nêkani
nanging aja kalayatan
poma pônca sura tandhing

saèsthi sabda sang prabu
wus kawrat wontên jro tulis
Prabu Klungkung langkung duka
wadana lir mêtu gêni
jaja bang mawinga-winga
kumêdut padoning lathi

witing pêcattôndha iku
duka lir yayah sinipi
wêdana lir raup êrah
jajanya lir wora-wari
ujyalanya anglir surya
ki pêcattôndha kurda mrih

arsa kasuwèk sratipun
gacar Prabu Sangkan uning
malumpat sêrat rinêbat
wus kêna asru dènnya ngling
sun rewangi tatu jaja
rusake nuwala aji

ngur sêbita kulit ingsun
yèn durung sah murda mami
iya nora awèh ingwang
sasat ngrusak gusti mami
yèn lanang mara ngrêbuta
karêbutên ing ajurit

pêcattôndha duka asru
angadêg dipun cêpêngi
dening kancanira kathah
ki lurah andika eling
puniku nama utusan
nistha jênênging narpati

yèn matini duta iku
Prabu Sangkan dyan cêpêngi
dening Dyan Banyaksupatra
kang dipati dika eling
lamun dinuta narendra
pêcattôndha asru angling

hèh wong sapa ranirèku
kang tinaya anauri
ingsun putrane apatya
pan winênang sabèng puri
ingsun andêling ayuda
mêdanani pra dipati

Prabu Sangkan aran ingsun
aciri wanara putih
sira panêngêran yuda
ki pêcattôndha nauri
bandera ciri wilmana
tumpêr ringas gaman mami

aja lyan katrajang iku
ngantèkna dènira jurit
sampun mundur Prabu Sangkan
tan pamit sarewangnèki
tanapi Banyaksupatra
samarga angati-ati

kocapa kang sami kantun
atêngara ing ajurit
pinrih babarpisanira
bodhol dalu tan na kari
bêndhe gong maguru gôngsa
umyang lir ombak jaladri

kagiri-giri gêngipun
kang wana katrajang gusis
wadya bang wetan sadaya
langkung rusuh ngrayah margi
barang kacandhak pangannya
sangking gêng gêgamannèki

wus mondhok kang anèng ngayun
durung mangkat kang nèng wuri
Prabu Sangkan lampahira
kacandhak anèng ing margi
sadina-dina apêrang
sarya lumampah ajurit

prang lèrès dènira tarung
lampahira sampun têbih
sawulan anèng ing marga
gancanging carita prapti
jajahan Galuh nagara
kagegeran wadya alit

Dipati Sang Mêdhang iku
Banyakwidhe atur uning
duta mêsat wus apanggya
lan ki patih atur uning
purwa madya ing wasana
wus katur sri narapati

duta winangsulan wau
prapta barisan wus panggih
lan Ki Banyakwidhe ika
lan Ki Patih Sumêdhangi
sakathahe kang dipatya
duta maturlir wong ngringgit

kula dipun utus rawuh
wus katur marang sang aji
purwa madya lan wêkasan
wadya ji kinèn ngunduri
dimèn galak ingkang mêngsah
anêrkaa lamun ajrih

dèn burua marang mungsuh
prang alèrès dipun ririh
wus tata mundur undhang prang
Prabu Sangkan rêrêb prapti
lajêng angumpul kewala
Banyaksupatra tut wingking

prajurit anèng ing pungkur
pikulan dinèkèk ngarsi
antara dhatêng kang mêngsah
sadaya sami ningali
amburu ingkang pangarsa
sumahab nyabrang ing kali

kang kari rong duman mungsuh
kang amburu rêbut dhingin
kang binuru nora gancang
durung tarung padha wani
pratiwa anèng ing wuntat
pikulan kang anèng ngarsi

prajurit bêcik nèng pungkur
kacandhak kilèning kali
arame gènira aprang
bêrêk-binêrêk aganti
wong wetan padha jaranan
wong kulon adharat sami

kapale sami tinuntun
tan apêgad ngati-ati
sangking dènnya ngrêksa wadya
mêngsah langkung dènira mrih
tan pêgat kinandhang-kandhang
mêngsahira anèng wuri

prang lèrès bari lumampah
wong bang wetan datan wani nyêlaki
kinalang kinêpung-kêpung
towok mimis lir udan
yèn pasaha wong kulon kathah kang tatu
nora na pasah ing braja
wêwurukane ki patih

kasawaban gustinira
pan sumbaga kawula samya sêkti
wong wetan anyandêr purun
tinujahkên turôngga
tinadhahan wong wetan kathah kang lampus
pan kaloloh pamburunya
marmanya kathah kang mati

wong Galuh nyandhak turôngga
dipun bujung wong wetan kathah mati
kang aprang kasaput dalu
samya rêrêb ing wana
enjingipun rame prang bari lumaku
dalunya mondhok ing wana
pirang dina pirang ratri

gancanging crita wus prapta
ing nagari kang buru samya bali
kang wong pêrak kitha wau
tinitik jroning kitha
wong kang têbih ngungsi kutha jroning gunung
kang prapta katur lampahnya
purwa madya wêkasaning

wus katur dhatêng sang nata
enjing miyos pinarak ing sitinggil
ki patih sowan ing ngayun
kalawan Prabu Sangkan
Banyakwidhe lan Banyaksupatra pungkur
lawan Dipati Sumêdhang
wontên keringe ki patih

ngandika sri naranata
Prabu Sangkan priye lakunirèki
Prabu Sangkan nêmbah matur
sampun kula dinuta
nêdhakakên nuwala mring pun Kalungkung
kapanggih ing pamondhokan
ing Lumajang pêpak baris

abdi dalêm ing bang wetan
kang ginunêm arsa nampik sang aji
sangêt pamaibênipun
ing panjênêngan nata
nuntên ulun dhawuhkên nawala prabu
kang maos pun pêcattôndha
sakalangkung dènnya runtik

nawala arsa rinisak
ulun rêbat mangke kabêkta malih
pun pêcattôndha anêsu
pun Panji Jayaningrat
ingkang ngrapu ulun tan pamit gya mundur
wingking amêpak gêgaman
ulun kacandhak ing margi

prang lèrès kalih lumampah
lampah ulun lajêng dipun tut wingking
anuntên kawula kumpul
barising Jagabaya
sarêng mundur mêngsah wetan sami nusul
sami bali ing marganya
langkung trustha sri bupati

amiyarsa aturira
Prabu Sangkan mêngko mungsuhna ngêndi
kawula tilar ing ênu
lajêng kados kiwala
bapa patih dhêdhêpa aja na mêtu
dimèn agalak kang mêngsah
anêrkaa lamun ajrih

sampun kundur sri narendra
ingkang sowan bubar angati-ati
dhêdhêp tanpa sabawèku
kunêng ingkang winarna
wong bang wetan nêmbang têngaranya umyung
sadaya manahe suka
anêrka kalamun ajrih

wus budhal wau sadaya
langkung agêng gaman bang wetan nênggih
cucuking prang sampun rawuh
wawêngkone nagara
nulya bodhol Ki Adipati Kalungkung
pan lajêng tata pondhokan
karya pasanggrahan sami

nagara Galuh kinipang
kang nèng wetan ngalumpuk wong ing Bali
wong ing Balambangan kidul
kang lor wong Pasuruan
ingkang anèng kulon wong Surabayèku
sakancanira sadaya
ing jro dhêdhêp tan amusik

panêrkane kang nèng jaba
ing jro suwung tan wontên bawanèki
Ki Adipati Kalungkung
nimbali pra dipatya
sampun pêpak gunêman sakancanipun
nanging Raja Balambangan
tan prapta dipati sakit

kagugu supênanira
kaya nora supêna wantahnèki
katingal kang madêg ratu
Galuh Narpa Jênggala
Sri Narendra Banjaransari tan pandung
mirong Rajèng Balambangan
pan arsa amalik kapti

arêmbag wong Pasuruan
langkung dhêmit dawêk ngupados margi
pan sami supênanipun
sakèh para dipatya
samya ngimpi tinêkanan sabên dalu
angakên putra Jênggala
kang ngadêg Galuh nagari

sakalangkung susahira
sabên dalu katingal dèn bandani
ngimpikalah ngantos têluk
kang cilaka mêngkana
sami cilik angimpi dipun wayungyun
lawan pinarag ing sarat
kadhêmên lawan panastis










