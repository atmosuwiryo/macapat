pirang warsa laminya ing mangkin
dènnya madêg katong
ing Mataram dahat ing karsane
datan ana lampah kang tan yukti
parentahiradil
agamanya kukuh

sri narendra Mataram tinangkil
pêpak wadyanya wong
pra santana pan anangkil kabèh
ya ta ngandika sri narapati
hèh wadya Matawis
manira jêjaluk

alah karyakêna taman mami
prênahe bing kulon
ing Danalaya iku arane
sakulone ing kadhaton mami
kang wadya wotsari
anulya sinambut

karsanira sang natèng Matawis
mêng-amêngan katong
laweyan pêthak langkung gêdhene
pan juru taman wastanirèki
ana ing jro puri
karsa kinon mêtu

nèng kadhaton tansah ngrêrusuhi
nelad warna katong
para garwa kang tidha tingale
akathah garwa ingkang kagimir
nyana sri bupati
ika laminipun

milanipun sang natèng Matawis
sêkti punjul katong
yèn ngambah sagara lir dharate
lamun arsa ngidêri nagari
ing sakêdhap prapti
ika purwanipun

inggih pun juru taman kang nyunggi
saparan sang katong
mila lêwih sang nata sêktine
miwah lamun lumampah ing wêngi
tan ana kang wêrit
lan ora kasandhung

kawarnaa sri bupati mijil
pêpak wadya katong
pra santana wus anangkil kabèh
Adipati Mandraka anangkil
Pangran Mangkubumi
ika jajaripun

lawan Jêng Pangeran Singasari
anèng ngarsa katong
Martalaya anèng ing wurine
mung Pangeran Pugêr tan anangkil
langkung sakit galih
dening sanak sêpuh

langkung merang aseba ing siti
dening sanak anom
adipati ing Pugêr karsane
adarbea cêcangkok pribadi
ing Dêmak anênggih
iku kang dèn jaluk

angandika sang natèng Matawis
mringMandraka alon
miwah mring Pangran Mangkubumine
paran karsa ing mangke puniki
wayah dika nênggih
ing Pugêr puniku

dene datan eca ingkang galih
aseba maringong
kakang êmas ing Pugêr karsane
adarbea cêcangkok pribadi
ing Dêmak anênggih
iku kang dèn jaluk

iku nalar dadia têtawing
panjênêngan ingong
nèng Mataram Mandraka sru linge
sakathahe pra bupati iki
sadaya ngong tari
paran budinipun

wadya Mataram asaur-pêksi
dhèrèk karsa katong
wontên ngriki pan èwêd manahe
lêng suwawi darbea nagari
pra santana sami
sadaya jumurung

Panêmbahan angandika aris
maring kang ponang wong
aturana si kakang marene
sigra mêsat utusan gya prapti
Kapugêran nênggih
anulya umatur

pan kawula dinuta de rayi
paduka sang katong
angaturi ing paduka anggèr
ingantosan wontên ing satinggil
pangeran andugi
ing karsa ri prabu

wus akampuh sigra nulya mijil
dèn iring ponang wong
sêsandêran pan aglis praptane
sampun rawuh ngarsane kang rayi
ajajar alinggih
Mandraka nèng ngayun

angandika sang sri narapati
mring kang raka alon
jêngandika lah kakang ing mangke
anampènana Dêmak nagari
madêga dipati
nèng Dêmak dèn sarju

ingkang raka anuhun nampèni
andika sang katong
sigra bubar kocapa enjinge
sabrayanira tan ana kari
tan winarnèng margi
prapta lampahipun

pan ing Dêmak sampun dèn anciki
idhêp sakèh ing wong
yèn ing Dêmak putra bupatine
sakathahing wong Dêmak pan ajrih
dhatêng sang dipati
Pugêr samya nungkul

pamomonge ran Tôndhanagari
jêng pangeran kaot
pan ing mangke jinunjung linggihe
awasta Dipati Panjêr nênggih
kinarya pêpatih
pan sampun misuwur

apan akarya pêpatih kalih
jêng pangeran mangko
dening wastane kang satunggile
nênggih ki adipati ing Gêndhing
puniku angsaling
wong Dêmak satuhu

apan têtiyang sa-Dêmak mangkin
karèh ing wong roro
wadya sami ngidhêp sakathahe
adipati ing Dêmak amukti
timbang ing Matawis
ing kamuktènipun

ênêngakêna ing Dêmak nênggih
warnanên sang katong
ing Mataram siniwèng wadyane
para santana samya anangkil
myang para dipati
miwah pinisêpuh

dene ingkang sadhèrèk narpati
kêkalih kang anom
Mas Têmbaga namane duk lare
Ki Mas Kadhawung ingkang sawiji
ingkang karsa aji
pan jinunjung lungguh

mangkana andikaning narpati
mring sakathahing wong
hèh sakèhe wadyaningsun kabèh
ariningsun Mas Têmbaga mangkin
ingsun junjung linggih
lan yayi Kadhawung

Ki Têmbagasun junjung dipati
Pugêr namanya wong
Ki Kadhawung iya kêkasihe
ajênênga Dêmang Tanpanangkil
santana ngèstrèni
tuwin pinisêpuh

Panêmbahan angandika malih
apa wartaning wong
kakang êmas ing Dêmak jênênge
apan tan ana sawalèng budi
ing Dêmak nagari
apa arja tulus

Martalaya matur saha bêkti
dhatêng ing sang katong
raka paduka pênêt wartine
tan wontên warti kang makèwêdi
kang kinarya patih
nênggih êmbanipun

Tôndhanagara jinunjung linggih
namane linorod
ingalih pun Panjêr kêkasihe
nagaranipun akarta karti
sigra sri bupati
jêngkar angadhatun

wus pirang taun lamine mangkin
sigêgên sang katong
ing Mataram wontên kocap malèh
adipati ing Dêmak anênggih
pan lagya tinangkil
dening mantrinipun

wus alami pan jênênge mangkin
tan seba sang katong
apan kalimput ing kamuktène
wontên bupatinipun sawiji
Dipati ing Gêndhing
ika wastanipun

sigra matur ing sang adipati
aturira alon
kawula nuhun gusti karsane
dening tan sowan dhatêng Matawis
atur ulun gusti
lêhêng sampun tanggung

yèn suwawi nagri lèring wukir
binahak kemawon
kinèn ngidhêpa ing Dêmak kabèh
lan sampeyan madêga narpati
apan tunggil wiji
lan rayi sang prabu

apan sampun asêmbada gusti
tuwan madêg katong
wong bang êlèr paduka ratune
rayi tuwan jumênêng Matawis
pan dados narpati
punika apatut

adipati ing Dêmak sigrangling
abênêr sun raos
apan kang ingsun arah lawase
nanging ingsun durung duwe kanthi
mêngko sira iki
dadi kanthiningsun

angandika sira adipati
maring kang punang wong
lah ta sira alungaa kabèh
bêbahaka wong saloring wukir
sira kona sami
aseba maringsun

yèn amogok patènana sami
rabine kaboyong
wadyanira sampun amit kabèh
anglampahi andikaning gusti
sigra dèn bahaki
wong salèring gunung

ingkang bôngga sami dèn patèni
rabine binoyong
wus misuwur Dêmak pambalike
Dipati Pajang miyarsa warti
yèn Dêmak ambalik
aputusan sampun

mring Mataram ngaturi upaksi
marang ing sang katong
kawarnaa ing Mataram mangke
sri bupati pan lagya tinangkil
dening para mantri
ajêjêl supênuh

para santana kabèh anangkil
Mandraka tan adoh
Mangkubumi punika jajare
lawan pangeran ing Singasari
Martalaya nangkil
atap anèng ngayun

dyan warnanên putusan kang prapti
marêk ing sang katong
wus tinata utusan ature
kawula nuwun sri narapati
kawula sang aji
anênggih ingutus

pun paman Pajang atur upaksi
ing kangjêng sang katong
yèn pun kakang ing Dêmak karsane
ambalik dhatêng sri narapati
wong salèring wukir
pan sampun ingirup

kang abôngga apan dèn pêjahi
rabine binoyong
dipun jarah saraja-darbene
apan sampun jumênêng narpati
nagarèng pasisir
pan sampun misuwur

angandika sang natèng Matawis
mokal ujaring wong
apan ingsun piyandêl adêge
lamun kakang êmas ambahaki
wong saloring wukir
iku apan patut

nadyan amèta wong kidul wukir
ngong darma amomong
kakang êmas iya kang adarbe
iya Dêmak iya ing Matawis
wêlinge ramaji
pan kinèn apatut

Panêmbahan angandika aris
mring Mandraka alon
inggih eyang karsaningsun mangke
kakang êmas Dêmak ngong aturi
marang ing Matawis
lami tan têtêmu

lan sakèhe pawarta puniki
manawa tan yêktos
iku arsa sun yêktèkkên dhewe
yèn si kakang datan ana prapti
èstu tan sayêkti
gèn duwe sadulur

Ki Môndaraka asru dènnyangling
andhèrèk sang katong
miwah pun paman Mangkubumine
lawan pun paman ing Singasari
karsanipun sami
dhèrèk karsa prabu

lawan wêwêlinge duk ing nguni
rama dika katong
kinèn atuta darbe sadhèrèk
sintên kang wiwit awon kariyin
tan amanggih bêcik
wasiyat ing ratu

sigra sang nata angandikani
mring gandhèke kang wong
lah lumakua mring Dêmak age
aturana kakang mring Matawis
matura sirèki
yèn kangên ngong langkung

lan sakèhe desa loring wukir
Kêndhêng turna mangko
kang dinuta amit mêsat age
tan winarna lampahirèng margi
apan sampun prapti
ing Dêmak jinujug

Dipati Dêmak lagya tinangkil
pêpak kang ponang wong
adipati ing Gêndhing ngarsane
Adipati Panjêr tan atêbih
wus atur upêksi
yèn utusan rawuh

praptèng ngarsa utusan wotsari
kawula kinongkon
dhatêng rayi paduka nah anggèr
ngaturakên dhusun loring wukir
sapindhahe malih
kawula ingutus

ngaturi tuwan dhatêng Matawis
kang wêling sang katong
rayi paduka sangêt kangêne
dene alami datan kapanggih
dipati lingnyaris
nora gêlêm ingsun

sigra mojar Adipati Gêndhing
kêras ujarnya wong
apan ingsun ingkang nora awèh
yèn aseba marang ing Matawis
pan wus madêg aji
ingsun kang anjungjung

kari apa lan Prabu Matawis
padha putra katong
gustiningsun apan tuwa dhewe
apa nora pantês dadi aji
apan ingsun wani
Mataram amungsuh

alah matura sira dèn aglis
marang ing sang katong
apan ingsun ingkang nora awèh
adipati angandika aris
warahên si adhi
ingsun ora purun

têlasêna wadya ing Matawis
tan lumampah ingong
kang utusan wus pamit ulihe
tan kawarna ing marga wus prapti
nagri ing Matawis
warnanên sang prabu

sampun miyos sang nata tinangkil
pêpak wadya katong
Môndaraka tansah ing ngarsane
miwah Jêng Pangeran Mangkubumi
lawan Singasari
tansah anèng ngayun

sampun prapta utusan wotsari
anuhun sang katong
apan sampun paduka akèngkèn
angaturi raka padukaji
pan botên lumaris
sampun madêg ratu

Ki Dipati Gêndhing kang akardi
mila madêg katong
wus misuwur nagari bang êlèr
wêlingipun mring kawula gusti
dèn ajana kari
wong Mataram iku

môngsa ingsun gêlêma nindaki
mring Mataram ingong
pan ingsun duwe nagara dhewe
kathah-kathah ujare rumiyin
lan Dipati Gêndhing
nênggih botên patut

adat awon cangkême pun Gêndhing
tan layak kawiyos
sampun têlas kang duta ature
sapamirsanya sri narapati
dahat èmêng galih
asmara tyasipun

angandika sri bupati
inggih kaki Môndaraka
punapa karsane ngakèh
ing mangke wuwus saèstya
ing ala bêcikira
Ki Môndaraka umatur
yèn mangkotên rakandika

dening angowah-owahi
ing wasiyat ingkang rama
amokal lampah karsane
singa ingkang miwitana
môngsa botên manggiha
ipat-ipat kang sinuhun
môngsa manggiha raharja

karsa manira ing mangkin
lah suwawi linurugan
lah Ki Mangkubumi priye
miwah anak Singasêkar
lah paran karsa para
Pangran Mangkubumi muwus
inggih ta ngantos punapa

Panêmbahan ngandikaris
bênêr samya tandangana
pan wus karuan alane
kakang Adipati Dêmak
arsa angayonana
têpung brêngos lawan ingsun
lah payo padha dandana

Kakang Martalaya aglis
pakênira têngaraa
Martalaya sigra bêndhe
obah kang wadyèng Mataram
samya dandan sanjata
wus dandan sajuru-juru
kang wadyabala Mataram

ngalun-alun dènnya baris
pra santana samya prapta
Pangeran Purobayane
lan Pangeran Têpasana
pêpak sami aseba
ing ngarsane sang aprabu
miwah kang para prawira

prasamya atata baris
Adipati Môndaraka
umatur dhatêng sang katong
kadya punapa ing karsa
sintên kang tinêdaha
punapa tuwan sang prabu
nanging wêtawis kawula

amunga mantri Matawis
lan sagung para santana
lan para prawira kabèh
kadi kawawa anôngga
adipati ing Dêmak
angandika sang aprabu
sampun dika anggêgampang

datan wontên gêdhe cilik
Hyang Suksma ingkang kawasa
karya mênang lawan kawon
punika pan sami putra
tur putra ingkang tuwa
punjul ing pangrasanipun
lawan wayah-wayah dika

si kakang arsa ngayomi
kaki dhatêng ing manira
yêktingong lampahi dhewe
dhatêng nagari ing Dêmak
lah nêdha bubarêna
sakèhe gêgaman agung
sigra nulya tinêngaran

anulya bubar kang baris
ingkang lumampah ing ngarsa
sakathahe mantri kilèn
Kyai Bocor wastanira
lan ngabèi ing Rawa
myang Tumênggung Awu-awu
ing Kalêgèn Kyai Rêngga

ing Kalèng pan angabèi
Bagêlèn lor kang kocapa
Ngabèi Jênar wastane
ing Lugu Kyai Jayuda
Sêmawung sira Rôngga
Ki Ngabèi Sangubanyu
ing Sampang Jayawikrama

ing Rendhetan Angabèi
Yudasara wastanira
samya nindhihi sikêpe
sadaya samya prawira
kathahe kawan dasa
prasamya gêng-agêngipun
kang dadya panganjuring prang

sumambung wadya Matawis
Ki Ngabèi Patrabôngsa
Tumênggung Singajayane
kalawan Arya Panular
Ki Dêmang Tanpanaha
Wiranagara Tumênggung
lan Tumênggung Jagayuda

Ki Ngabèi Wirapati
lan Dêmang Salang Sêmirang
Kartiwadana sisihe
anulya Ki Saradipa
kalawan Jasêpônta
Martalaya anèng pungkur
nindhihi wadya Mataram

pra santana anèng wingking
arampak lan Martalaya
Pangeran Purobayane
lan Pangeran Têpasana
Arya Wiramênggala
lan Riya Jayaragèku
myang Pangeran Pringgalaya

Pangeran Juminah nuli
lan Dipati Kapugêran
lan Dêmang Tanpanangkile
anulya sri naranata
lumakya munggèng madya
nênggih kang dadya pamungkur
Ki Dipati Môndaraka

myang Pangeran Mangkubumi
lan Dipati Singasêkar
lawan wong Kajoran kabèh
amagêrsari lampahnya
dhatêng sri naranata
kol lêlêmbing sikêpipun
samya prayitna ing yuda

sasabipun wong angrangin
nulya wong kang sarawisa
asambung wong anyutrane
anuli kawula matang
saragêni ing ngarsa
priyantaka wurinipun
tinon saking ing mandrawa

lir sagara tanpa têpi
sinang lir wukir katunwan
apangkat-pangkat lakune
samya mawa panêngêran
sajuru-jurunira
panêngêrane malêdug
sikêpe datan katingal

lir kêkuwung obar-abir
teja wangkawa sinawang
umbul-umbul ing ngarsane
kang lêlayu gêni roga
lir wana kawêlagar
cakra atub kadi ulung
arêratwan tiningalan

datan kawarna ing margi
pan sampun prapta ing Pajang
gêgaman Pajang wus awor
kocapa Dipati Dêmak
sêdhênge anèng pura
angeca-eca sang prabu
kalawan kang para garwa

sampun sinungan upaksi
dening kang wong kajinêman
dipati anulya miyos
wadyabala apêpakan
aglar anèng pasowan
Dipati Gêndhing nèng ngayun
Dipati Panjêr jajarnya

angandika sang dipati
lah bapa têngaranana
rajèng Mataram wartane
arsa anggêcak ing Dêmak
lagya ana ing Pajang
Dipati Gêndhing amuwus
atakèn ing kajinêman

sapa ingkang anindaki
kang minôngka senapatya
kang tinanyan angling alon
sri naranata priyôngga
lan para samitranya
miwah ingkang pinisêpuh
Mataram kêbut sadaya

malêrêk Dipati Gêndhing
angartika ring tyasira
lamun mangkono wartine
kaya ngapa yèn mênanga
wadya Dêmak sapala
têka awêdi atiku
kadyapa yèn gingsirana

gya munya bêndhe tinitir
muntab ri kang wadya Dêmak
wus prayitna salamine
gêgamane sami prapta
lan prajurit sadaya
anèng Dêmak sangang èwu
punika cacahing karya

Dipati Dêmak sigrangling
mring Dipati Gêndhing ika
ing mêngko parentah ingong
sira dadia pangawat
têngên anindhihana
mantri têngên kabèh iku
sira ingkang angadua

wadananing para mantri
Tumênggung Jayasêmodra
dene ingkang satunggile
Ki Tumênggung Jayantaka
lan Dêmang Sastrayuda
Ki Ngabèi Jagasatru
lan Ngabèi Kartahita

dene ta ingkang sasisih
dadia pangawat kiwa
bapa Panjêr têtindhihe
wadana kiwa Ki Arya
Binorong wastanira
Ki Ngabèi Walangcanthung
lan Rôngga Wirajaladra

lawan Dêmang Orang-aring
Ngabèi Sinabakarna
lawan Rôngga Mulatènge
iku dadia pangiwa
si bapa nindhihana
lawan kajinêman ingsun
lumampaha ngarsaningwang

lah wus bubarêna aglis
nulya sigra tinêngaran
dêdamêl kumêrab kabèh
umbul-umbul myang kakôndha
lêlayunira amyang
apindha wukir katunu
balakuswa ambêlabar

tan kandhêg lampahing baris
Dipati Dêmak wus prapta
ing pasanggrahan Tambakwos
wadya Mataram wus prapta
samya ayun-ayunan
nanging kasaput ing dalu
wong cilik samya rêrangkah

rajèng Mataram winarni
aparentah wadyanira
hèh wong Mataram sakèhe
wêkas ingsun maring sira
yèn sira praptèng rana
kakang êmas yèn angamuk
olèha wong pira-pira

ajana sira ladèni
lah pacuhan kabèh sira
dyan enjang bubar barise
wong Mataram wus atata
glarira prit anêba
gêgaman Dêmak wus mêtu
sami ambêdholi rangkah

sampun atata abaris
glarira mangkara byuha
ingkang minôngka supite
Dipati Panjêr kang kiwa
Gêndhing ing têngênira
awak-awak gustinipun
Pangeran Pugêr ing Dêmak

anulya têngara muni
wong Mataram nêmpuh sira
kang tinunjang pangawate
Dipati Gêndhing wus mara
lawan para prawira
sarêng dènira angamuk
surak lir pendah ampuhan

anuju sira Dipati
Martalaya kang tinunjang
lan mantri Panumping kabèh
arame dènira aprang
wong Dêmak karepotan
apan ta karoban mungsuh
prajurite kathah pêjah

Dipati Gêndhing ngawaki
ngamuk lan Jayasamodra
Martalaya wus atanggoh
kalawan para prawira
miwah Ki Jasupônta
Dipati Gêndhing kinêpung
kalawan sarowangira

polahe lir banthèng kanin
kang para mantri ing Dêmak
kinêpung prajurit akèh
ngalèr ngidul katampèkan
Gêndhing sampun kabranan
Martalaya lawanipun
Dipati Gêndhing wus sayah

pan wus rinoban ngajurit
Gêndhing kaprawasèng kathah
tan ketang brana kathahe
Dipati Gêndhing wus pêjah
Jayasamodra tandang
nanging prangira wus tatu
gya rinoban nulya pêjah

mastaka katigas sami
wus malayya ring kang gêsang
ring kèri nêmpuh gya prange
Dipati Panjêr anunjang
Binorong tan apisah
saha bala gya angamuk
nêmpuh santana Mataram

kang tinunjang tan agingsir
kinêpang kinandhang-kandhang
Binorong brana jajane
Ki Mulatènge wus pêjah
Walangcanthung kabranan
Ki Sabakarna lumayu
Dipati Panjêr kinêpang

anulya dipun gêbugi
ingantêban lan lêlungka
saha pinopor êndhase
Dipati Panjêr wus sayah
gulimpang nuli niba
gya binasta kinayuyung
prajurite kathah pêjah

baris Mamatam nginêbi
Dipati Dêmak kinêpang
mung kari kajinêmane
kang aran Sapigumantar
lawan pun Sêcaula
Mete-mete lan Pangamuk
lan Ki Dêmang Panayaban

pun Sabalong Sababêngi
lan Ki Arya Rêrusuhan
ika sami lêlurahe
Dipati Dêmak sira gya
nêmpuh lan kajinêman
sing katêmpuh pan malêdug
kalangkung prakosanira

wong Mataram kathah mati
dening dipati ing Dêmak
apan langkung prakosane
tan ana braja tumama
dening kang kajinêman
apan sampun têlas lampus
rinêbut de wong Mataram

amung kantun sang dipati
kinêpung de wong Mataram
samya ngagêm canggah kabèh
dipati pan kinathahan
cinanggah keri kanan
kudane pan sampun lampus
gêgamane sampun gigal

lir banthèng atawan kanin
pangamuke karo tangan
wadyane wus lêbar kabèh
kalangkung dènnya prakosa
adipati ing Dêmak
sing katarajang malêdug
ingamuk kalawan asta

wong Mataram akèh mati
jinêjêg miwah dinugang
kang tinampèl tugêl dhase
kang katêrak bubar-bubar
binithi kapisanan
myang jinagur akèh rêmpu
kang sinampar kapalêsat

angamuk saya nêngahi
sang adipati ing Dêmak
wong Mataram mara kabèh
dipati wus kinathahan
cinanggah jinaringan
pangamuke sampun liwung
sarira kuthah ludira

ginitikan lawan bêdhil
kinêbyok watang kumbala
tan katingal pangamuke
datan pasah dening braja
adipati ing Dêmak
pangamuke dahat têguh
kalintang prakosanira

rosa pira wong sawiji
kinarubut ing akathah
pasthi kawon ing têmahe
jinirêtan jinaringan
sira Dipati Dêmak
kang sarira sampun lêsu
Ki Baurêksa narajang

anulya cinêkêl nuli
Dipati Dêmak tan obah
wus ngambilan gêgamane
wadya ing Mataram enggal
amundhut tandhunira
pangeran sampun tinandhu
wadya Dêmak sirna gêmpang

wus katur ing sri bupati
yèn kang raka wus kabêkta
sang nata sigra ambêndhe
tan antara nulya bubar
saking ing pasanggrahan
wong Mataram bubar sampun
Pangeran Pugêr binakta

Dipati Panjêr tumuli
sinudukan anèng marga
binuwang jurang mayide
sang nata pan sampun prapta
Mataram sigra mojar
wong gandhèk kang kinèn wangsul
timbalana kakang êmas

konên awangsul nèng margi
maringa Kudus nagara
putusan awangsul age
Pangeran Pugêr kapapag
Pajatèn wastanira
winangsulan mringa Kudus
dèn iring wadya Mataram

pinarnah ing Lèpèngêlis
Pangeran Pugêr wismanya
sagarwa putra wayahe
sadaya sami binêkta
langkung kawêlas-arsa
punika sangkalanipun
rêksi paksa nata janma

kocapa sri narapati
ing Mataram siniwaka
pêpak wadyabala kabèh
miwah kang para santana
kalawan pinituwa
ing pagêlaran supênuh
Panêmbahan angandika

lah mêngko ing Dêmak iki
ingsun tanduri dipatya
lurah wong ganjur sun gawe
kang aran Gadamastaka
lah sira ajênênga
Si Suranata Tumênggung
mêngkua nagara Dêmak

sakèhe wadya Matawis
samya ngèstrèni sadaya
sang nata sampun anglèlèr
busana lawan ardana
mantri kabèh warata
para santana asinung
busana lawan kancana

lawan sêlaka waradin
prasamya suka sadaya
santana sarêju kabèh
Pangran Arya Pringgalaya
ngaturakên prasêtya
dhumatêng ing sang aprabu
yèn kawula anêdyaa

balela dhatêng narpati
mugi satêdhak kawula
mugi cupêta umure
nadyan satêdhak narendra
lamun saturun amba
yèn wontên kang nêdya mungsuh
sampun amanggih raharja

kang sampun dados narpati
yèn wontên kang balelaa
sampun salamêt ing têmbe
turun kawula wanita
nênampura sang nata
angandika sang aulun
alah adhi sun tarima

sinêksèna de Hyang Widi
ing saturun-turunira
pinasthi dadi kanthine
turun manira narendra
lamun ora uninga
tan arja ing jênêngipun
môngsa ngartakêna praja

ingkang rayi awotsari
sang nata anulya jêngkar
ya ta kondur angadhaton
ginarêbêg ing biyada
ingkang anggana raras
lêstantun manjing kadhatun
pinapag pêksi sarkara

ênêngakna natèng ing Matawis
kawarnaa Pangeran Jaraga
arine sang nata mangke
sinung kamuktènipun
pan nagara ing Panaragi
kasrah Pangran Jaraga
sabupatinipun
apan ta dadi ganjaran
sri narendra kêlangkung dènira asih
mring Pangeran Jaraga

pan winênang akarya pêpati
pan ingiring dening payung bawat
sakawan kandhaga lante
nênggih pamomongipun
iya Rôngga ing Panaragi
mantrinira sadaya
punika ingetung
Ngabèi Malangsumirang
Nayahita lawan Panji Wirabumi
miwah ingkang lêlurah

Gêniroga wastane sawiji
lawan sira Ki Surônggamarta
Ki Lumaju katigane
Soda sakawanipun
Mangkudirja ingkang sawiji
lawan Andakawana
Singadarpa iku
lawan Ki Wirasantika
wontên malih kang aran Rôngga Sumêngit
lawan Ki Cakrawôngsa

kang sakawan payung bawat sami
kang sadasa lêlurah sadaya
prasamya lêlinggih lante
lêlurah patang puluh
kang wêwolu linggihe nênggih
kapêdhake akathah
cacah kalih atus
kajawi lêlurahira
para mantri punika datan kawarni
pêpak sami aseba

mantrinira wau Ki Dipati
Jayaraga agêng manahira
kalimput dening kamuktèn
angrasa lamun purun
ngrêbat waris kraton Matawis
ya ta miyos sineba
ing pasowan agung
dening mantrine sadaya
lêlurahe pêpak prasamya anangkil
dipati angandika

paman Rôngga sira ingsun tari
lan si bapa Wirabumi sira
lah karsa ulun ing mangke
ulun arsa amungsuh
maring kakang Prabu Matawis
prasamya sinasuta
mring yayah karuhun
sasêtya singa prakosa
pasthi iku jumênêng Nata Matawis
iku lah karsaningwang

apan ulun ring mangkya puniki
pan kawasa angrurah sang nata
rumôngsa ngong adu akèh
Pangeran Rôngga matur
nuhun duka ulun puniki
sampun anggèr mangkana
dahat ulun nuhun
pan paduka kinasihan
sinung mukti lan nagri rajapêpati
dhatêng raka paduka

Pangran Jaraga sigra dènnyangling
ulun iki bapa datan kêna
kita ampaha ing mangke
lêlurah gya umatur
ulun iki dhatêng suwawi
inggih ngantos punapa
wus sêdhêng tinêmpuh
wadya tuwan pan akathah
yèn adunên kalawan wadyèng Matawis
tan wontên gumingsira

dahat ature Ki Wirabumi
angambêngi lan Pangeran Rôngga
datan piniyarsa ture
mantri sakawan rêmbug
datan wontên pinirsa sami
sigra nulya luwaran
kasaput ing dalu
Pangran Rôngga rêrêmbugan
lawan Panji Wirabumi lan Ngabèi
Malangsumirang sira

lan Dêmang Nayahita tan kari
Pangran Rôngga ika angandika
lah kadyaparan rêmbuge
mênggahing gusti iku
nanging boya kêni ngaturi
kêdahnya mêngsah nata
balik karsanipun
amêngsah mring wong Mataram
datan wande mantri sakawan puniki
pasthi dadi kêthokan

alah nêdha matur ing narpati
samya ngaturakên pêjah gêsang
kang rayi awon sêdyane
mantrisakawan rêmbug
nulya dandan bubar ing wêngi
mantri ing Kajaragan
dhatêng alun-alun
lêlurahipun sadaya
sami mirsa yèn Rôngga lan Wirabumi
lolos ing wêngi ika

lêlurah sami garjitèng ati
pan angrasa lamun kadhèwèkan
sami angeja wêkase
tumulya atut pungkur
samya pepe dhatêng sang aji
sampun kumpul sadaya
anèng alun-alun
sêdya atur pêjah gêsang
enjingane sang nata miyos tinangkil
pêpak kang wadyabala

sri narendra wau aningali
wong aseba sor waringin kêmbar
andhèr prasamya apepe
angandika sang prabu
hèh wong gandhèk mudhuna aglis
lah kita pariksaa
sapa pepe iku
kang pinèpèkakên apa
sigra nêmbah wadya gandhèk gya umijil
lumaywa amêndhapan

sampun prapta wong gandhèk sigrangling
hèh Ki Rôngga apa sêdyanira
dene apepe janmakèh
Pangran Rôngga amuwus
pan kawula tur pati urip
dhatêng sri naranata
saking ajrih ingsun
kang rayi sêdyanya ala
arsa balik balela dhatêng sang aji
pakênira matura

sigra mêsat wadya gandhèk aglis
prapta ngarsane sri naranata
sampun katur saature
Ki Rôngga mring sang prabu
sri narendra akèn nimbali
mring mantri Kajaragan
saksana gya rawuh
ature katur sadaya
yèn karsane kang rayi arsa ambalik
asru duka sang nata

asru ngandika sri narapati
lah takita yayi Pringgalaya
lah lumakua dèn age
lan Martalaya iku
sakancane mantri panumping
kabèh padha muliha
mring Jaragan iku
lêlurahe ingkang ala
patènana jarahên ajana kèri
si adhi lungakêna

aja ana nagarèng Matawis
lungakêna lan rabine pisan
aja anggawa liyane
marang Pasigit Watu
ingkang kinon sami wotsari
nulya sami lumampah
swarane gumuruh
gègèr ing pasar puyêngan
wong Mataram sadaya sami atintrim
warnanên kang lumampah

ing Jaragan sigra nulya prapti
jêjabane sampun jinarahan
lawan sarajakayane
pangeran kang winuwus
apan lagi pinarêk kathil
ingadhêp dening garwa
kang tangis gumuruh
sêsambate amlas-arsa
dhuh pangeran wontên punapa puniki
wong Mataram akathah

wontên jawi samya masang baris
kadipundi kakang karsa dika
tan wande dhatêng marene
dhuh anggèr gustiningsun
paran dosa tuwan ing nguni
Pangeran Jagaraga
kalangkung gêgêtun
angrasa yèn kasisipan
tan adangu utusan dalêm wus prapti
Pangeran Pringgalaya

Adipati Martalaya prapti
rowangira alinggih ajajar
andhawuhkên timbalane
kang andika sang prabu
pakênira kinèn gumingsir
sampun anèng Mataram
mringa masjid Watu
aywa amawi parêpat
mêhêng graha salah sawiji ywa kari
agya lah lumampaha

gya umêdal sira Adipati
Jayaraga saha rabinira
lwih kawlas-arsa lampahe
kaduwung manahipun
wus kabêktèng de wong Matawis
kathahipun sakawan
laris lampahipun
Masigit Watu wus prapta
sinangkalan tanpa guna misik nabi
samya ingèngêtana

tunggil warsa tan lami ingalih
dinokok pulo Nungsa Barambang
ing kidul kulon prênahe
saking Mataram iku
ênêngêna datan kawarni
kocapa sri narendra
miyos ing kadhatun
sineba de para putra
pra santana para mantri myang prajurit
jêjêl ing pagêlaran

sampun katur lamun ingkang rayi
Pangran Jaraga yèn sampun kesah
mung rabi siji rowange
jarahan sampun katur
angandika sri narapati
sakèhing wong Mataram
sira dèn padhemut
tuwin kabèh sanak ingwang
dèn padheling wawêkase rama aji
sapa ingkang alaa

nora nêmu raharja nêmahi
mêngko iki tontonane ana
kakang mas Pugêr samene
Jayaraga tan emut
anêmahi kawêlas-asih
mantri samya anêmbah
pra santana nuhun
kang anom samya tur sêmbah
pan sadaya santana prasamya ajrih
wêlinge ingkang rama

Panêmbahan angandika aris
hèh Mas Rôngga lah uwis mèlua
mring nagaranira dhewe
ing Pranaraga iku
anataa ing bala mantri
Pangeran Rôngga ika
nêkêm sirahipun
sampun mundur sing ngajêngan
wus lumampah datan kawarna ing margi
wus pratèng Pranaraga

tan winarna lamine ing mangkin
Jêng Pangeran Mangkubumi ika
sampun kêkalih putrane
satunggil ingkang jalu
kinasihan dening narpati
jinunjung lungguhira
sinung dhusun agung
winastanan Adipatya
Sokawati sampun aputra satunggil
winastanan Mas Pethak

Ki Mas Pethak pan jinunjung linggih
tinanêm anèng Madiun ika
Ki Mas Pethak dipatine
pan wus anèng Madiun
apan wênang darbe pêpati
Pangeran Singasêkar
darbe putra jalu
Ki Mas Wujil wastanira
wus jinunjung lungguh Radèn Wiramantri
punika wastanira

pan sinungan nagri Pranaragi
wong Panaraga nungkul sadaya
ya ta kang tinutur malèh
ingkang raka sang prabu
ingkang raka pangulu nênggih
Pangran Juminah ika
pan aputra jalu
satunggil jinunjung lênggah
de sang nata apan sinungan kêkasih
Adipati Balitar

lawan malih putrane Dipati
Môndaraka putrane sakawan
kang sami jalu kathahe
kacarita têtêlu
ingkang èstri amung satunggil
iku wuragilira
wastane kang sêpuh
Pangran Manduranagara
arinipun Juru Wirapraba nênggih
Juru Kithingtaruna

wuragil èstri ika ta krami
ingkang angsal sira adipatya
ing Batang pan nagarane
ya ta ingkang winuwus
Pangeran Maduranagari
putranipun sakawan
kang kêkalih wau
wus jinunjung linggihira
de sang nata kang tuwa sinung kêkasih
Pangran Mandurarêja

ingkang anèm sinungan kêkasih
nênggih pangeran ing Upasônta
wus sami sinung kamuktèn
rayinipun sang prabu
Radèn Pringgalaya anênggih
putranira akathah
nênggih kang panggulu
wus jinunjung lungguhira
akêkasih Prawirataruna nênggih
sampun sinung kawiryan

kang panêngah wus jinunjung linggih
ki adipati ing Martasana
pan akathah sadhèrèke
apan namung puniku
kang jinunjung linggihirèki
ênêngêna sêmana
kocapa sang prabu
nênggih aputra lêlima
ingkang jalu sakawan èstri satunggil
putrane sri narendra

kang têtiga tunggil ibu nênggih
pambayunipun Rahadèn Rangsang
ni mas Pandhan panggulune
Radèn Mêmênang Prabu
wontên dening ingkang kêkalih
Rahadèn Martapura
iku sanès ibu
kalihnya ran Radèn Cakra
pan Martapura darbe sakit kagingsir
nanging ta amêmangsan

ri sampuning mangkana winarni
sri narendra malih kang kocapa
datan kawarna lamine
jênêngira sang prabu
apan sampun rowêlas warsi
sêmana nulya gêrah
Karapyak gènipun
ingadhêp ing para garwa
para putra santana sami sumandhing
maring Jêng Panêmbahan

Panêmbahan angandika aris
mring kang eyang Dipati Mandraka
myang Pangran Purubayane
lah kaki dika maju
lawan kaki Purubayèki
manira amêmêkas
sampun sami maju
kalih wus binibisikan
alah kaki kakang ing sapungkur mami
kang èstu jumênênga

kang gumantia karaton mami
nèng Mataram kaki buyut ika
Ki Rangsang iku yogyane
kang madêga satuhu
amutêra nagri Matawis
apan iku prakosa
ing karatonipun
iya ing sapungkur ingwang
tingal ingsun datan ana kang nimbangi
ing jênênge Ki Rangsang

lan malih kaki wawêkas mami
ingsun dhimin darbe kêkudangan
maring Ki Martapurane
saprayogane laku
nanging dipun kalakon ugi
nuli dipun lungsura
sampun kongsi dangu
nuli Ki Rangsang madêga
alah uwis puniku wawêkas mami
poma dèn kalampahan

Dipati Pringgalaya winangsit
Panêmbahan aris angandika
hèh putraningsun sakèhe
lah ta sapungkur ingsun
dipun atut ajana sêngit
yèn ana sêdya ala
ywa nêmu rahayu
lah ta uwis poma-poma
wus karia lah kaki manira amit
sang nata nulya mafad

para garwa gumêdêr anangis
para putra karuna sadaya
wong dalêm gumêr tangise
swaranipun gumuruh
sarya udan ariwis-riwis
gunung Marapi obah
swarane gumludhug
kang layon wus siniraman
wus kinapan dipun salatakên nuli
binêkta mring astana

wus sinare layone narpati
sakilène Masigit Mataram
anèng dagane eyange
sakèhing para kaum
maca dunga nulya ataklim
sampun mêdal sadaya
wong dalêm gumuruh
duk samana sinêngkalan
sanjata tri bayu tunggal iku nênggih
kawarnaa sêmana

sasedane prabu ing Matawis
ing Karapyak wau kawarnaa
Pangeran Martapurane
ginantyakkên kaprabun
mung sakêdhap jumênêng aji
nglampahi kakudangan-
nira sang aprabu
kang rama duk dèrèng seda
nanging mangke apan sampun dèn aturi
miyosa siniwaka

enjing miyos wus munggèng ing kathil
pêpak kabèh kang para santana
Dipati Mandraka age
bêbisik wuwusipun
dhatêng Prabu Martapurèki
lah sira lumungsura
nyawa putuningsun
kakangira Pangran Rangsang
jumênênga narendra anèng Matawis
wêlinge ramanira

Prabu Martapura awêwêling
sigra lumungsur saking dhêdhampar
Pangran Purubaya age
gumanti sigra lungguh
ing dhêdhampar asru dènnyangling
hèh sakèh wong Mataram
pirsakna ling ingsun
miwah sakèh pra santana
wruhanira ingsun kang madêg narpati
anèng nagri Mataram

lah manawa ana ingkang mèri
wani mungsuha ing jênêng ingwang
têkakêna mupung mangke
miwah kang para sunu
pra santana tan ngong arani
manawa ana malang
payo prang lan ingsun
atandhinga kaprawiran
kaprakosan besuk mêngko sun tandhingi
ajana kumalamar

wong Mataram sadaya samyajrih
mring Panêmbahan pangandikanya
samya jumurung ature
wus kinèjêpan wau
iya Radèn Pringgalayèki
mring Pangran Purubaya
nulya gya tumurun
ingkang putra pinaranan
Pangran Rangsang mring Radèn Pringgalayèki
ngêmban binêkta minggah

wus lininggihakên kathil rukmi
dhêdhampar palênggahaning nata
Panêmbahan wus lumèngsèr
angapit-apit lungguh
mring kang putra umadêg aji
iya Pangeran Rangsang
ingestrenan sampun
dènira wong sa-Mataram
Pangran Rangsang yèn sampun madêg narpati
sami gawok sadaya

datan ana anyana ing ati
yèn Panêmbahan junjung kang putra
mila samya sangêt jrihe
wadya Mataram langkung
suka ing tyas lan sangêt ajrih
mring Pangran Purubaya
pra santana wau
sami ngèstrèni sadaya
mring sang nata sêmana datan winarni
wus sami aluwaran

ya ta kocapa Ki Adipati
Môndaraka ingkang kacarita
dening apanjang umure
momong ratu têtêlu
ya ta tiga jêng sultan adi
sêmana tan alama
pan anulya surud
sinare anèng Mataram
kacarita Pangran Manduranagari
lan Juru Wirapraba

punika kang sampun sami lalis
kêkalih sinare Pagambiran
dene kang cinatur malèh
KiJuru Kithing wau
nênggih ingkang amaksih urip
apan kang kacarita
panjang umuripun
kocapa Pangeran Rangsang
kang jumênêng prabu anèng ing Mataram
pan kalah ingkang rama

jênêngira ngungkuli ramaji
iya dadine pêparentahan
kala sang prabu jênênge
apan sampun misuwur
kocap jênêngira narpati
Prabu Pandhita Cakra
Kusumadiluhung
mila jêjuluk mangkana
dene sakèh kusuma sami ngastuti
ngidhêp salampahira

lan luput sakèhing tulah sarik
wus pinasthi dènira Hyang Suksma
saliring mêmandhi kabèh
wus kawêngku sang prabu
marmitanya sri narapati
datan apasisihan
sama samèng prabu
apan wus kalokèng jagat
yèn Prabu Pandhita Nyakrakusumadi
wênang anêmbang durma

ênêngakêna wau ingkang kocapa
nênggih rajèng Matawis
duk kala samana
enjing miyos sineba
pinarêk ing pôncaniti
munggwing dhêdhampar
pêpak kang wadya nangkil

agêng alit prasamya nangkil sadaya
miwah para bupati
myang para santana
pinisêpuh sadaya
supênuh kang tôndha mantri
wong priyantaka
munggèng ing ngarsa malih

amarapit towok tulup lawan pêdhang
ing ngarsa wong saragni
magêrsari kapang
amyang kang tumbak sulam
kalawan wargu panjalin
sinulam ing mas
warnanira tulya sri

wong kapêdhak aglar anèng ing ngayunan
wirapraba angapit
lan wong sangkraknyana
sisih wong jagabaya
wong maudara asisih
wong astranôngga
mandhung kidul nèng wuri

wong jantaka asisih wong tanuastra
nyutra sami nyutrèki
panah sikêpira
lan wong nuswapracôndha
tulup pasikêpanèki
kidul prênahnya
kang lor winarna malih

wong martalulut sisih singanagara
gandhèk asisih sami
mantri anom ika
katanggung jajarira
wong darpahita anênggih
lan patranala
jajarira alinggih

wong wirabraja brajanala sisihnya
miwah wong saragêni
sami sragni ika
sisihira alênggah
wong anirbita asisih
sami nirbaya
wong jagasura sami

jagasura sami sisihe alênggah
wong kartiyasa nênggih
sisih wiramarta
myang wong yudamênggala
asisih lawan wong miji-
pinilih ika
sisih sami pinilih

wong gêdhongjajar lawan wong pamajêgan
margasada tan kari
sêrati myang dharat
sungging kêmasan karya
ajajar lawan wong gêndhing
samya nèng wuntat
ing ngarsa pra dipati

Panêmbahan Purubaya munggèng ngarsa
lawan sira Dipati
Juminah jajarnya
Pangeran Pringgalaya
lan pangeran adipati
myang Têpasana
lan Dêmang Tanpanangkil

miwah Pangeran Arya Wiramênggala
Dipati Pugêr nangkil
DipatiBalitar
lan Prawirataruna
myang Dipati Sokawati
lan Martasana
iku santana aji

Pangran Mandurêja lawan Upasônta
wayahira Dipati
Mandraka punika
Pangeran Singasêkar
lan Pangeran Mangkubumi
santana nata
pêpak prasamya nangkil

lawan para dipati ingkang aseba
pêpak wong pôncaniti
nèng ngarsa sang nata
Dipati Martalaya
Jayasupônta tan kari
samya aseba
miwah mantri Matawis

Ki Tumênggung Alap-alap anèng ngarsa
lan Arya Surantani
myang Ki Wirarêja
Ngabèi Patrabôngsa
lawan Panji Wirabumi
Malangsumirang
Ngabèi Wirapati

Kartiwadana alinggih anèng ngarsa
kalawan Wiraragi
lan Arya Panular
Ngabèi Nayahita
Wiratanu tan atêbih
mantri bang kulwan
Ki Bocor bocar-bacir

sakancane wong kilèn pêpak sadaya
ya ta sri narapati
asru angandika
hèh Surantani sira
têkakêna runtik mami
mring wong bang wetan
lurugana tumuli

wong Mataram kabèh milua sadaya
santana lawan mantri
sira nindhihana
ingkang ngadua yuda
yèn ana nêdya anolih
sira sosoga
ing ganjur têkèng wuri

Pasuruan sira iku lurugana
Lumajang aja kari
sira boyongana
lan nagari ing Malang
boyongana aja kari
lamun wus bêdhah
muliha mring Matawis

alahuwis uwa paman adhi kakang
lah bubara samangkin
nulya atêngara
mantri obah sadaya
sultan wus jêngkar siniwi
mantuk ngadhatyan
warnanên Surantani

sapraptane ing wisma kang para garwa
samya mapag ing kori
kang mêthuk ing latar
kinanthi astanira
para garwa aningali
maring kang raka
cahyanira awêning

para garwa têtiga samya têtanya
kadipundi kiyai
netya jêngandika
owah kalawan saban
datan sakeca ing galih
lamun kawula
sisip tuwan bêndoni

