kang tinulis ing sêrat puniki
atêmbang pamiyos
wulang saking pan si bapak kiye
marang sira putraningsun putri
tingkahing akrami
angladèni kakung

nora gampang babo wong akrami
luwih saking abot
kudu wêruh ing tata titine
miwah sacara-caraning laki
pan watake ugi
dèn awas dèn emut

yèn pawèstri tan kêna bawani
tumindak sapakon
nadyan sira iku putra natèng
nora kêna ngandêlkên sirèki
yèn putra narpati
têmah dadi luput

pituture Ratu Cina iki
apan luwih abot
pamuruke marang atmajane
Dèwi Adaninggar duk ngunggahi
mring sang jayèng murti
angkate winuruk

wêwêkase bangêt wanti-wanti
mring putra tane wadon
nanging Adaninggar tan angangge
mulane ta patine tan bêcik
pituture iki
Prabu Cina luhung

dene sira nini sun tuturi
prakara kang abot
rong prakara gêdhening panggawe
ingkang dhingin parentah narpati
kapindhone krami
padha abotipun

yèn tiwasa wênang bilaèni
panganggo kang loro
padha lawan anggêguru lire
mêruhkên mring salamêting pati
ratu lawan laki
padha abotipun

wadya iki pan kaking narpati
wadon kaking bojo
pan kuwasa barang pratikêle
aniyasat miwah anatrapi
sapratingkahnèki
luput wênang ukum

sapolahe yèn wong amrih bêcik
dèn amrih karaos
pon-ponane kapoka i têmbe
nora kêna anak lawan rabi
luput ngapurèki
tan wande anêmpuh

amung bala wênang ngapurèki
polahe kang awon
beda anak lawan rabikase
pan mangkono nini wong akrami
apaitana eling
amri asmarèngkung

pratikêle wong akrami
dudu brana dudu rupa
amung ati paitane
luput pisan kêna pisan
yèn gampang luwih gampang
yèn angèl-angèl kalangkung
tan kêna tinambak arta

tan kêna tinambak warni
ugêrira wong akrama
amung eling paitane
eling kawisesèng priya
tan kêna tininggala
kurang titi kurang emut
iku luput ngômbra-ômbra

wong lali rèhing akrami
wong kurang titi ngagêsang
wus wênang ingaran pêdhot
titi iku katêmênan
tumancêp anèng manah
lamun ilang têmênipun
ilang namaning akrama

iku wajib kang rinukti
apan jênênging wanodya
amung eling dandanane
lamun karèh ing wong lanang
eling maring parentah
nastiti wus duwèkipun
yèn ilang titine liwar

pêdhot liwaring pawèstri
tan ngamungkên wong ajina
ya kang ilang nastitine
wong pêdhot dhêrodhot bêdhat
kêndhali kang dèn mamah
pratandhane nora emut
wong lali paitan manah

lan buwang ugêring urip
lali lamun kawisesa
ing priya jênênging wadon
nandhang dosa rong prakara
dhingin dosa ing priya
kaping kalih dosanipun
marang Allahutangala

dosa lair dosa batin
ati ugêring manungsa
yèn tan pinanthêng ciptane
iku atine binubrah
tan wande karusakan
owahing ati tan emut
pan ati ratuning badan

badan iki apan darmi
nglakoni osiking manah
yèn ati ilang elinge
ilang namaning manungsa
yèn manungsane ilang
amung rusak kang tinêmu
tangèh manggiha raharja

iku wong durjana batin
uripe nora rumasa
kalamun anitahake
ênggone nora karêksa
ugêre wong agêsang
têka kudu sasar-susur
wong lali kaisèn setan

nora eling yèn wong urip
ugêr-ugêraning manah
wong mungkir marang uripe
nora ngêndhalèni manah
anjarag kudu rusak
kasusu kagêdhèn angkuh
kêna ginodha ing setan

pan wus panggawening eblis
ngajak lali ngajak rusak
setane jogèd ngalètèr
yèn ana wong lêngus lanas
payu dènnya dodolan
angajak nora rahayu
ngowahkên panthênging driya

wong nora wruh maring sisip
yèku pakartining setan
kasusu luwih gumêdhe
tan wruh yèn padha tumitah
iku wong tanpa tekad
pan wus watêking wong lêngus
amawang ugêring tekad

iku nini dèn nastiti
lamun sira tinampanan
marang sang jayèng palugon
garwane loro punika
putri saking Karsinah
ingkang siji putri kanjun
aja sira duwe cipta

maruningsun loro iki
nadyan padha anak raja
ujêr gêdhe ramaningong
lawan sugih Ratu Cina
Parangakik Karsinah
rangkêpa karatonipun
misih gêdhe Ratu Cina

budi kang mangkono nini
buwangên aja kanggonan
mung nganggoa andhap-asor
karya rahayuning badan
dèn kapara mêmêlas
budi ingkang dhingin iku
wong ladak anêmu rusak

dèn bisa sira nusupi
tan kêna ginawe ala
yèn kalakon andhap-asor
yèn marumu duwe ala
yêkti nora tumêka
andhap-asorira iku
kang rumêksa badanira

lamun sira lêngus nini
miwah yèn anganggo lanas
dadi nini sira dhewe
kang rusak sariranira
marumu loro ika
sun watara jayèng satru
dadya tyase karo pisan

