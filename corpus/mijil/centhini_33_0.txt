Sigra kang garwa Nikèn Malarsih
lampahira alon
praptèng ngarsa amipit silane
jatmikane sêmune awingit
tingkah ngati-ati
ketange yèn luput

Tekad tinawajuhkên ing ati
lumampah sapakon
tan purun ngrumiyini karsane
pan kumambang wisesaning laki
tan watak nisani
ing wuwus myang catur

Solah-bawa angganya sadêrmi
narah tan rumaos
andarbèni ing tyas sêndhêt sèdhèng
mung sumangga sakarsaning laki
jrih durakèng akir
apanggih papa gung

Pan mangkono wong wadon prêmati
gêng bêgjaning wuwoh
yekang kaya Malarsih anggêpe
anut runtut nora mêmalangi
muwuhi kamuktin
marang kakungipun

Aningali mring garwa kiyai
angandika alon
sutanira Ni Tambangraras-e
paningkahe iya mêngko wanci
Ngasar sangatnèki
Amad-e kang luhung

Sutanira rêsikana nuli
pêsajan kang munggoh
paesana lêlorodan bae
mung busana patutên kang bêcik
wiwida ywa mawi
cicithak kêncênthung

Myang lêlatha pêpêtha thi-athi
iku aja nganggo
aywa kaya maksiyat carane
apan cêgah ngèlmu tan pakolih
kapindho manawi
dudu parêngipun

Kang kinarsan Ki Sèh Amongragi
krana Lah kemawon
malah kaya mung samene kiye
kaya-kaya nora amarêngi
bêcik anjurungi
ing sakarsanipun

Pan panggawe ing sadina iki
kabèh abon-abon
rampungana apa ing adate
parabote wong amunggah haji
aja kongsi sisip
kêkuranganamu

Nikèn Malarsih umatur inggih
sandika ing pakon
bêrkah tuwan tan wontên kang kèthèr
sampun mirantos sadaya sami
mung kantun kêndhuri
ingkang dèrèng rampung

Ya wis mangsa bodhowa sirèki
saliring pakèwoh
aywa nganti kakurangan kabèh
amung kari ing sadina iki
tan mêmêkas malih
hiya mumpung esuk

Mundur saking ngarsa Ni Malarsih
ingiring pra wadon
pan anjujug ênggonne putrane
Nikèn Tambangraras kang piningit
apan wus tri ratri
catur dhahar turu

Lir pradapa sinêmpal ngawêngi
lorod wênês ijo
angga-angga citra anglêlêntrèh
trah turase kang ngèlmu mawingit
rêpiting pangarsi
angganthêng nganguwung

Sarwi sêdhêng pangadêg rêspati
tan ana winaon
antêng adi wuwuh jatmikane
rema kêbês mêntas dèn-jamasi
jamusing waja lir
laring kumbang gêmpung

Tasik wawalêran bae nipis
pasaja yèn tinon
sinjang seta limar sêmêkane
rasukan takwa sêmbagi kuning
pangangge tan pati
wus masêm asêmu

Ingkang ibu prapta ing gyannèki
Tambangraras anon
gupuh mingsêr mudhun saking gonne
wus pinarak wau Ni Malarsih
angandika aris
adhuh atmajèngsun

Timbalane pan ramanirèki
dhawuhe maring ngong
kinèn angrêsiki mring sira gèr
tan linilan trap paès pipidih
lêlatha thi-athi
cicithak cêcênthung

Panjaluke Ki Sèh Amongragi
karsane mangkono
aja kaya maksiyat carane
mung krana Lah bae dènkarsani
kapindhone lagi
kawingitan kalbu

Dadya ramanira angrojongi
sakarsane winong
pan angrasa bêgja mring sira gèr
krama antuk ngulama trang ngèlmi
sru sukur ing Widi
ing pandonganipun

Sumpêg dhêdhêl tyas dening sirèki
mêngko wus cumêplong
lir punagi ya saking bungahe
yèn ta aja kêpagol ing kingkin
-nira Sèh Mongragi
kaya numbuk bêntus

Pasthi ngaturi para priyayi
anggêdhèkkên dhayoh
nganggo bubak kawah tumpak-ponjèn
mung pinupus utamaning ngèlmi
sunat maksiyati
ngundhakkên têkabur

Tambangraras sangsaya awêning
tyasira sumorot
pan sumrowong mindhak mèntèr antèr
tar pêpêka tyas mring maksiyati
raosing tyas kadi
kacondhongan jumbuh

Matur mring ibunira aririh
kawula sayêktos
paminipun cinara pangantèn
ing ngadesa kang limrah nglimrahi
mawi klênak-klênik
kula botên sukur

Dados rubêd rubeda ing budi
badankula mopo
katujunipun wontên ingkang rèh
kalêrêsan botên mawi-mawi
yèn mawiya pêsthi
tan wande bêguguk

Ni Malarsih gumujêng ngling aris
dhuh sutèngsun babo
nora nyana yèn kabênêrane
manira sêngguh tyasira mutik
ing mêngko wus nunggil
dhenok sukur-sukur

Mugi sira jinurung ing Widi
santosamu wuwoh
pira-pira nugrahan tibane
maring sira ilhame Hyang Widi
manawa nyaloni
lukitaning luhung

Ingkang putra matur nuwun mugi
amanggiha yêktos
sabda ibu nastijaba mangke
pandongane ramèbu kapundhi
pan kawula dêrmi
anglampahi tuduh

Tambangraras ingaras bunnèki
surya barêbêl loh
dhuh sutèngsun woding tyasku anggèr
iya-iya muga-muga nini
sinihana Gusti
Pangeran kang Agung

Nulya ngandika nuduh ing cèthi
Sumbaling sunkongkon
undangên si bibi Daya kae
nèng pajangan kang tunggu pêtani
wong tuwa bêrkahi
ingkang kang wus tau

Amaèsi pangantèn priyayi
ya ninèkmu dhenok
pan sêlire dipati swargine
Wirasaba mulane si bibi
nèng kene nut kyai
dadi kadang katut

Tambangraras aturira inggih
kang tinuding gupoh
tan adangu ni Daya praptane
mungging ngarsane Nikèn Malarsih
angling mila bibi
wayahe puniku

Ngalap bêrkah andika pahyasi
lorodan kemawon
datan mawi pêtha lalathine
cêthak cênthung trap pidih tan mawi
mung angimpun alis
wulu puhunipun

Ngênca kêncênging kêtêp malipit
ngilang wulu kalong
ingkang ana ing ngarsa wurine
pinrih maya-maya kulit rimpi
rampinging pangaksi
supaya sumunu

Tuwin sadadosipun ing mangkin
bibi mangsa borong
kula sampun pitaya pênêde
kang sumurup mring karsane kyai
krana Lah kang pinrih
ingkang mara sêmu

Ni mbok Daya pamuwuse inggih
sampun walangatos
kula angkah-angkah prayogine
Ni Malarsih nuduh mring Sumbaling
enggalna tumuli
sajèn-sajènipun

Panggang tumpêng cara jênang abrit
lan kalapa uwos
gêdhang ayu suruh ayu jambe
gambir bako mênyan sarwa bêcik
lan jupuka dhuwit
tindhihe nêm suku

Warnan pasar iya kang mêpêki
ayam urip babon
klasa bangka anyar lan palèmèk
jarik kêkêmbangan bathik lurik
kang pêpak swarnaning
among aja kantun

Lan godhong kluwih ginawe linggih
myang rujak carobo
dupa diyan sumêtên kang mèntèr
yèn ana kêlalènku Sumbaling
takona si bibi
ladènana gupuh

Ni Sumbaling aturira inggih
ngomèl sarwi jomblong
akèh têmên klênak-klênike
kinumpulna kèh pêngajinèki
ana rolas anggris
kalamun dènetung

Ingsun mujur plemèk bae yèn wis
dene mumah-mumoh
gitik trohi nyai Daya kuwe
agumujêng duka Ni Malarsih
ora têka gêlis
pijêr akumrusuk

Ni Sumbaling pan kaya têmbaling
prentah maring wong-wong
kinèn mundhut pêpaking sêsajèn
tan adangu wus samêktèng sami
katuran ing ngarsi
kang bêkta andulur

Campur-bawur myang sêkar tulyasri
sêtaman nèng bokor
Ni Malarsih arum andikane
kula-tilar mangsa-borong bibi
kula angrumati
karya liyanipun

Ni-bok Daya turnya gih prayogi
mugi kang pitados
dan lumampah ingiring rencange
anjênêngi kèh kang nambutkardi
kang dèrèng ginêlis
kang uwus tinunggu

Maring wisma mundhut jarit-jarit
sinungkên pra wadon
wiyar ciyut wradin sêdayane
kang santana miwah magêrsari
kinaot pêparing
undha usukipun

Jalu èstri pan samya pinaring
pêsalin sabobot
têlas sinjang nêm kodhi kathahe
wiyar ciyut wus dinum jalwèstri
mangkana kalaning
wontên wong martamu

Anak putu ing Wanamartèki
sadaya punang wong
jalu èstri pan padha êmbyake
sumawana pêtinggi jalwèstri
samya nadar bêkti
ngaturkên pamunjung

Mring Jêng Kyai Bayi Panurtêki
dènnira mêmanton
panggraitanira sêdayane
pupungkasan dènya nambut kardi
putrèstri sawiji
dinama ingugung

Kusung-kusung sami niyatnêki
tangkêbe babyanton
samya amrih katon dhewe-dhewe
jalu èstri anymbang pribadi
katrima-a dening
sakaliyanipun

Ing Jêng Kyai tuwin mring Jêng Nyai
kabèh pan mêngkono
tur tan ana pinardi sumbange
samya thukul nadare pribadi
kang sugih myang miskin
pan sami dènipun

Ingkang nyumbang wiwit byar anggili
samya jodhon-jodhon
amêrabot sabobot pêngangge
kang tan duwe sakadarirèki
wong kang sugih-sugih
sêmuwa dinulu

Jor-jinoran busana di-adi
rare pinarabot
pan rinukmi rummi pênganggone
samya bêkta panganan mawarni
nèng dhulang tup saji
bobokoran munjung

Miwah jodhang sinarêbèt putih
myang jodhang ginodhong
ancak kodhok angkring lawan jolèn
samya inginthilan bèbèk pitik
kang banyak kêbiri
wênèh ingkang wêdhus

Ingkang kidang mênjangan myang sapi
gudèl pêdhèt kêbo
sabên wong kang numbang bêbêktane
pangiring sêmbêlèhanèki
rekanira kadi
sêmayan sadarum

Kang panganan pangiringing èstri
ngarsa bêktèng bokor
sinamiran antakusumane
ingkang nampa rare busanadi
kinarya di asri
pangiriding laku

Wênèh patadhahan kang sinamir
kang garwa pinrabot
pra rarèstri kang anampa kabèh
kang anyumbang samya ngangge kêling
jarijya li-ali
mirah intên tajuk

Kang maksih nèm sêngkangan tulyasri
pênunggul rinoyok
intên byur myang sêkar sêtamane
abra markata awarni-warni
jalu lawan èstri
mompyor mubra-mubru

Palawija kinarya pangiring
ing wong lanang mêngko
kabèh samya kinalungan lawe
anyatukêl nadyan pitik siji
sinarimpung dening
ing lawe sagêmuh

Ingkang ngirid lare jalêr sami
jêjaka mêrabot
prajuritan kotang baludrune
abangkol mas sabuk cindhe abrit
bêbêt limar-wilis
sinerong cinancut

Akris landheyan prasu pinodhi
pêndhok ngunir bosok
sruwal sangklat brit panji-panjine
ikêt rendan jêplakan brèh kuning
anggagas mrêjurit
sarwi nuntun wêdhus

Miwah kang rapèkan golang-galing
udhêng-gilig jarot
kotang sangklat ijo renda jêne
kris cara Balèn cara pangrukmi
ukiran kêndhit tri
brêngos wulu lutung

Borèh kuning-garut tan mêdèni
jadhug nuntun kêbo
wênèh jaka kulambi balênggèn
asikêpan baludru lilincis
sabuk cindhe wilis
brêngos lèmèt angus

Bêbêd polos ikêt jingga manis
adu-mancung pênyon
singsêtane githok mawi koncèr
pêndhok bunton kris landhèyanmiling
bêsus ngêrik alis
sarwi nuntun lêmbu

Pan sadaya jêjaka kadyèki
samya marong-marong
sarwi kêling sarwa rukmi kabèh
ing anake sudagar wong grami
wontên bêktèng pitik
anèng wurinipun

Bapakira pribadi pan sami
tan pae mêrabot
warna-warna saduwèk-duwèke
kang prajuritan kang cara santri
ingkang cara Bugis
cara Madurèku

Êndi kang wus dènambah agrami
carane ing kono
pan tiniru-tiru panganggone
pra sudagar samya anutugi
panganggenirèki
ancung rêbut unggul

Datan carub sapangkatirèki
bêbrayatan golong
kang sudagar sami sudagare
ingkang kriya sami kriyanèki
dhalang lawan gêndhing
niyaga akumpul

Kang blantikan pan sami bêlantik
tan ana uwor soh
sabangsane maju barêng gêntèn
kêrig-lampit wong sadesa prapti
kang miskin tan isin
ing sakuwatipun

Datan etang mung godhong salêmpit
myang bêras satompo
kayu satikêl ingaturake
sami cipta marang Jêng Kiyai
putrèstri sawiji
wêwakasan mêmantu

Mila samya darbe nadar sami
sakadare kang wong
wus mangkono sadaya kajade
datan ana kang tumambuh siji
wong kang sugih-sugih
lumampah andulur

Dupi prapta palataranèki
jalu èstri nyero
ingkang èstri lajêng mring dalême
dene para jalêr mring pêndhapi
samya bêkta anggris
sadaya kinandhut

Ambrêngangang nèng pandhapa asri
busanane mompyor
samya akris cra pangudhal mele
kèh ukiran sagolèk gêngnèki
krahing rukmi wus lir
buta prang anggrêgud

Ki Murtala Ki Gopa Ki Pêthi
Ki Gandhang Ki Lundhong
Kyai Dêrmayuda kyai Gobès
Kyai Kêrta Lamba Jagapati
Ki Bênthang Ki Kêcil
Ki Bapang Ki Kuwu

Ki Jumêna Jêmpina Sêmbagi
Ki Dhoplang Ki Polong
Kyai Jamblang Ki Bopong Ki Kènthèng
Ki Balêndhang Ki Mêdhang Ki Canthing
Ki Brarêm Ki Brahim
Ki Kulur Ki Lêngur

Kyai Padhangbulan Ki Sêntagi
Kyai Singabarong
Kyai Mênthak Ki Kêblak Ki Cothèk
Kyai Pandhak Ki Galak Ki Klithik
Ki Kathik Ki Pathi
Ki Bathok Ki Bathuk

Kyai Jambang Ki Jumbêr Ki Kadir
Ki Sêmbong-dhungaron
Ki Trênggunèng Ki Gulêng Ki Sole
Kyai Mêrdi Ki Kolih Ki Wakil
Ki Pênggik Ki Sidik
Ki Gugut Ki Kêtul

Ki Jakrêndha lawan Ki Sumêndhi
Ki Gondrong si Sêndrong
Kyai Imayuda Kyai Gombrèng
Kyai Tajêm Ki Jênjêm Ki Mubin
Kyai Andhamohi
Kyai Jagasatru

Pak Rajiyah pak Rumiyah tuwin
pak Kijah pak Barong
pak Budiyah pak Klimah pak Mèdèng
pak Salbiyah pak Mirah pak Rajin
pak Imran pak Yasin
pak Garêm pak Rêmu

Pak Banikêm pak Trikêm pak Kêmis
pak Têmas pak Dêrbos
Ki Sampura Ki Jalipurna-ne
Ki Jêpara Ki Sapura tuwin
Ki Taman Ki Amin
Ki Panjangjiwèku

Ki Lawatan Ki Jugah Ki Tikyik
lan Kyai Malambong
Ki Pangirat Ki Noja Ki Jaèt
Ki Budiman lan Kyai Baudin
Ki Bandha Ki Kabir
Ki Bandhung Ki Canthur

Kyai Sukadana Ki Wardadi
Ki Bengkong Ki Bonong
Ki Pandaya Ki Baga Ki Kurnèn
Kyai Malangjiwa Malangsari
Kyai Purasari
Ki Putu Ki Mantu

Ki Sêkarpêthak Ki Kêmbangkuning
Ki Sawo Ki Suro
Ki Dhadhapan Ki Warga Ki Tompe
Ki Rubiya Ki Candra Ki Widhig
Ki Garuta tuwin
Kyai Sapugarut

Kyai Jêbad lan Kyai Kasturi
myang Kyai Salobok
Kyai Pusparana Ki Sêntagèn
Kyai Pusparaga Puspanjali
Kyai Talipranti
Kyai Tali-datu

Kyai Puspajiwa Puspandhali
Kyai Tali-wangkong
Tali-kapa kyai Tali-rante
Kyai Tali-monce Tali-kambil
Kyai Tali-sutri
Kyai Tali-têmbung

Kyai Rêmbêt Kyai Pêt Ki Pêrti
myang Kyai Balongsong
Ki Pramada Ki Jadrêma-gumbrèng
Ki Purwaka Purwanggan Wira Ki
Kyai Wiragati
Kyai Margaewuh

Prabadrana Prabajaya Kyai
Pratima Ki Gêdhong
Ki Jumiyah Kyai Basiahe
Kêrtisêdana Ki Sokanandi
Jumilah Ki Rubi
Ki Jamur Ki Ganjur

Kyai Galang Ki Kalang Ki Kalim
Ki Jongkang Ki Gonjong
Kyai Sutajiwa Kyai Pèrès
Ki Calura Ki Gombak Ki Mêtri
Ki Jungkung Ki Kunthing
Ki Dhapur Ki Dhampu

Kyai Banjayuda Ki Panjari
Kyai Rêngga-ganggong
Kyai Hanggadipa Hangga-thithe
Kyai Mara Kyai More-Mori
Limaran Ki Guling
Kyai Condhongcampur

Kyai Rêban Ki Rêmbên Ki Rêndhik
Ki Sèmbong Ki Songsong
Ki Mangkurah kalawan Ki Gêbèl
Ki Panjala lawan Ki Panjalin
myang Kyai Walulin
Kyai Cakra-wêdhuk

Samya majêng matur gênti-gênti
nêmbah matur alon
kang punika kawula wiyose
sumapala angaturi bêkti
kunjuka Jêng Kyai
patumbasing apu

Pan mangkana aturira sami
Jêng Kyai nglingnya lon
iya bangêt tarimèngsun kabèh
muga-muga brêkata kang kari
salamêting urip
kang padha rahayu

Tinampanan pasumbangirèki
sadaya punang wong
kang rong reyal têlung reyal wênèh
matang reyal limang reyal nênggih
sakêdhike sanggris
pra sudagaripun

Magêrsari myang para pêtinggi
kang nyagak pat recon
samya ngaturakên pasumbange
ingkang nyuku ingkang jampêl tuwin
tigang sêka sanggris
kêdhike nyatangsul

Nulya sinugatan sadayeki
para numbang kang wong
sarta brêkatane nèng teboke
sadangunya kang numbang nis prapti
tan beda turnèki
lan wangsulanipun

Kang parèstri malbèng dalêm sami
mêrabot dikaot
sakadare wong desa pamère
samyambêkta rare jalu èstri
mabusana rukmi
anak-putu buyut

Ingkang sugih nganggo jamang sumping
kalung sungsun badhong
kalung dirham kokodhokan slêpèn
kuku sima pinodhi rinukmi
myang kalung li-ali
lang-alang sakapung

Kinanthèt têpung samya li-ali
myang mirah sabêton
kalung picis mas kang anggris cènthèl
binggêl kêlatbau anting-anting
cundhuk-suri rukmi
miwah srumbung kuncung

Samya apipinggang apêpênding
slêpe cathok kroncong
sarwa kêling kabèh panganggone
sinjang kêmbên salendhang kulambi
sasênêngirèki
kewala pinatut

Kang kumbaya êncit myang sêmbagi
putih kuning ijo
pandhan surat samboja limare
lurik rambutan lawan cêlari
dêraga walulin
palangi myang pêlung

Bèrêm daragêm paniti tluki
solok kang balongsong
mur baludru kêsting kêstop cindhe
myang kang ngangge sêngkang warni-warni
mas samya angunir
-bosok sêpuh-sêpuh

Sêngkang seta myang panunggul siji
kang sêngkang têronyok
sêngkang sêtaman sêling mirahe
kang cêplok kêmbang rinajawêrdi
kang sumbulan adi
srumbung gêdhah biru

Apanunggul pipinggir pinodhi
myang kalpika kaot
intên mirah pan kathah dhapure
ngangge raja-kaputrèn rarèstri
jalu panganggya di
raja-kaputrèn nung

Thèsèl pinarjuritan rarywa lit
sarwalit anganggo
kris pêndhok mas cêrapang kirane
kraèng prasu miling dèn-netrani
intên mirah abrit
kinotang baludru

Cêmêng ijêm biru wungu abrit
èpèk abêbangkol
sruwal panji-panji kèh warnine
jamang gêgarudan asusumping
samya bêbêd kêling
wida jênar arum

Samya jèjèr lir wayang kalithik
muwuhi sri tinon
sudagar kang prapta sadayane
Nyai Dhoplang Nyai Jomblang tuwin
Ni Bênthang Ni Canthing
Nyai Jagasatru

Ni Drêmayuda Ni Jagapati
Ni Gandhok Ni Bathok
Ni Jumêna lan Jêmpinane
Ni Sêmbagi Ni Kinjêng Ni Tik-yik
Ni Blêndhang Ni Bêning
Ni Tala Ni Bungsu

Bok Rajiyah Bok Tajêm bok Yasin
Bok Imran Bok Bobot
Bok Trikêm Bok Sêmangka bok Sundhèr
pêpak sadaya para pawèstri
randha somah prapti
sugih miskin tan wun

Lan bojone kamisêpuh santri
kabèh samya rawoh
matur gênti-gênti dhewe-dhewe
samya ngaturkên pasumbangnèki
mring Nikèn Malarsih
patumbasing apu

Kang sareyal rong reyal patanggris
myang sinjang kemawon
wiyar ciyut samya kêling kabèh
miwah bojoning para pêtinggi
tuwin magêrsari
ngaturkên pisungsung

Wus tinanggapan pasumbangnèki
tinarima kang wong
Ni Malarsih alon andikane
muga barêkata ingkang kari
kapindhone malih
ywa susah sadarum

Dene ngong tan mawi angulêmi
kabèh saking ngong
samya matur sadaya parèstrèn
botên susah pan kawula drêmi
bêrkah paduka wit
sagêd atur-atur

Sarta barkahipun Jêng Kiyai
sawabipun kaot
Nikèn Malarsih arum dêlinge
Alkamdulilah kajade sami
nulya ingkang prapti
sira Nyai Jambul

Ngirid jodhang pat sinêrbèt putih
linapis ing godhong
kang sajodhang woh-wohan isine
lah-olahan kang sajodhang malih
sajodhang kêrambil
kang sajodhang bumbu

Sarwi ngiringakên rare alit
rolas amêrabot
kinêmbar sadaya busanane
gêlang kêlatbau jamang sumping
kêroncong pêpênding
kalung srumbung kuncung

Samyambêkta bokor salaka lit
sinamir bludrijo
pan gumrudug kang ngiring wurine
samya mrabot kêling warni-warni
pan randhaning êncik
wasta êncik Jambul

Têngah tuwuh wancinipun nyai
sajak masih dèn-go
cara bojoning êncik prabote
sakalangkung rahabing agami
asring mulang ngaji
rare sabên esuk

Langkung sugih piyambak nyaincik
Jambul amêrabot
sinjang sarung sobanlah ngalêmbrèh
apan rasukan kabayak sêtin
biru pinalêtik
ing kêmbang mas murub

Kotang putih kancing rus mirah brit
kancing tangan karo
bêrleyan hèrlaut sanga sisèh
li-ali tahota lawan lantring
mirah tulèn tuwin
sarakit gêng tajug

Akêrabu rus barleyan adi
gêlunge anyonthong
cundhuk suri tumanggal tinrètès
intên kinêmalan mirah abrit
kaca kumbaya brit
kusta dhasar alus

Praptèng tarub Kiyai ngudhuni
malbèng wisma wong ro
parèstri sadaya samya mire
Nikèn Malarsih mingsêt saryangling
lah ingriki bibi
lan kula alungguh

Wus pinarak lan Kiyai Bayi
tata dènnya lunggoh
Nyai Jambul nêmbah tur salame
sêmbah kapadha Allah Jêng Kyai
Ki Panurta gipih
rahab salamipun

Sinauran ngalekum salami
nulya ngalih gupoh
marang Nikèn Malarsih salame
sêmbah kapadha Allah Jêng Nyai
Malarsih nauri
ngalekum salamu

Wusnya prênata ngumpulkên samir
ingkang rolas bokor
sarwi matur lan punika nikèn
kula ngaturi patumbas sirih
lan malih nyaosi
tape kang sawungkus

Kyai Bayi lan kang garwa sarwi
gumujêng wiraos
sampun susah-susah dados tyase
lintang namung donganipun bibi
lan tan mawi-mawi
ngulêmi sadarum

Jambul matur he susah punapi
bêrkah pandukandon
sinung rijêki kamurahane
dening Allohu Tangala paring
sawabe Jêng Kyai
tan kirang wus cukup

Wawrat kula dhusun tiyang alit
tan awalangatos
inggih saking Jêng Kyai dongane
mangsa sabên wulan darbe kardi
mung kantun puniki
Jêng Kyai mêmantu

Ni Malarsih gumujêng nampèni
ingkang rolas bokor
binuka isi ngrong reyal kabèh
gunggung kabèh salawe prah anggris
Ki Baywa ngling inggih
sangêt tarimèngsun

Tuwin nuwun narimèng Malarsih
langkung suka karo
Kyai Bayi andonga amine
wa barakalahu palalihi
inggih mugi bibi
bêrkata kang kantun

Kinèn nulya Malarsih anuding
mring Sumbaling gupoh
mêdalakên ambêng sugatane
sigra nuduh marang kang ngladèni
lan kinèn nampani
jodhange Ni Jambul

Rumat ingkang ngladèni nampèni
tinata kang sugoh
Kyai Bayi alon andikane
bibi jêngandika kantun bukti
kula amanggihi
yèn wontên têtamu

Matur inggih gya Jêng Kyai mijil
Ni Malarsih alon
lan wantinga bibi miwah kabèh
nulya sadaya sami awijik
adan lêkas bukti
royom apikantuk

Wus antara nutug dènnya bukti
gya kinèn anglorod
ingundurkên ambêng rampadane
nulya cinarik marang pamburi
wrata sadayèki
rarywalit myang batur

Lan brêkatan tampah tedhok tampir
sampun pinirantos
Nikèn Malarsih alon dêlinge
sadayanya ingkang sami prapti
yèn wus sami bukti
mugi ingkang mujud

Atugura banjur aywa mulih
jroning gawe kono
padha bumènana dhewe-dhewe
myang rarywalit kang manganggo sami
dimène nèng riki
aywa na kang mantuk

Krêbèn dolan padha rare alit
samuha tinonton
amuwuhi srine jroning gawe
kang liningan tan sawalèng kapti
dhasar tyas kadyèki
nêdyèng sami tugur

Wus pinatah patah sadayèki
karyane pra-wadon
pan binagèn cukup sadayane
wusnya nutug aluwaran bukti
barêkat pinaring
-ngakên marang batur

Kinèn ngulihakên rencangnèki
rumat sadaya wong
nulya sami bubar andum gawe
rare dolan sapurugirèki
ting sariwêd asri
srining kang pandulu

Gêdrah gumêdêr pating jalêrit
miwah kang dènêmong
ingaringan sindhèn mrih lulute
rare kang rada gêdhe abênthik
tujon cirak ubris
gangsingan arubung

Kang tamburan kêndhangan dharindhil
tut-êntutan konthol
myang plêmbungan pitik pinidak thèt
mêksih samya ngangge-angge rukmi
ting pancorong kadi
brana sinêbar byur

Kèh kang nangga sêga anèng takir
sinambi guguyon
langkung suka tanpa rungyan rame
tan wus ucapên sakèh rarywalit
kang sami dhatêngi
nunumbang andulur

Tiyang jalêr dhatêng Kyai Bayi
pra jalêr kemawon
ingkang èstri samyèstri kature
tan kaliru sumbang ingkang prapti
yata Kyai Bayi
nèng pêndhapanipun

wontên tiyang titiga kang prapti
sami ambêlowos
nanging mathis kabèh tapsilane
Kyai Bayi tanya sira ing di
matur kang sinung ling
kawula ingutus

Putranta Jêng Kiyai Dipati
maringakên uwos
kawan atus pitrah ing kathahe
mesa pitu lêmbu wolu nênggih
lan sêdasa kambing
bèbèk ayam nyatus

Kang punika katura Jêng Kyai
pisungsung supados
dadosa lothung kemawon mangke
kagyat Bayi Panurta nglingnya ris
sun narima inggih
mungguh ing Hyang Agung

Nulya sinugata kinèn bukti
wus tutug linorod
cinarik mring rencangira kabèh
pan warata tuwuk sadayèki
nulya caraka tri
pamit nyuwun mantuk

Tan linilan kêdah adrêng pamit
wusana rinojong
nulya nêmbah lèngsèr sing ngarsane
yata kang nèng dalêm Ni Malarsih
mangkana kalaning
wontên kang martamu

Ni Malarsih ambagèkkên nuli
kang tamu tinakèn
karyanira kang liningan ture
utusane Jêng Kyai Dipati
Wirasaba nênggih
paring arta satus

Dhawuhipun dhêdhêmitan paring
putukoning lombok
sabab nora wèh wêruh marene
yèn aweha wêruh marang mami
gonne duwe kardi
sadaya sun-sangkul

Ni Malarsih jêtung aningali
ing reyal sakanthong
nora nyana kadhatêngan gandhèk
narima mring rijêkining Widdhi
saèstu Ki Bayi
ing mangunahipun

Wus tinampan arta mring Malarsih
anulya sinugoh
wusnya nutug nadhah sugatane
tan antara caraka nulya mit
ingandhêg tan kenging
sigra lèngsèr laju

Kyai Bayi Panurta nimbali
mring kang garwa gupoh
praptèng ngarsa alon andikane
tampanana lagya na rêjêki
paringe dipati
bêras patangatus

Kêbo sapi suwap lan kêbiri
bumbu lan bon-abon
Kangjêng Kyai Dipati paringe
calêngêpan bae apêparing
miwah kang tinuding
ngangge sarwa kluwuk

Nora kêna sunandhêg dang mulih
mung mangan sunsugoh
sapi wolu kêbo pitu kèhe
lawan bèbèk ayam myang kêbiri
kang garwa mèsêmi
mring raka umatur

Kawula mèh marêg nuntun Kyai
animbali mring ngong
kula inggih makatên tan pae
wontên utusan èstri satunggil
Kangjêng Ki Dipati
paring arta satus

Ingaturkên arta satus ringgit
Ki Bayi anjomblong
gèdhèg-gèdhèg muwus uwe-uwe
dene akèh têmên paparingsih
desun tan ngaturi
uninga malêbu

Kang santosa lulusing kamuktin
kasuding Hyang Manon
ananjèhkên ing panarimane
muga-muga Kangjêng Ki Dipati
winalês ing Widi
kabukaning ngèlmu

Kang santosa lulusing kamuktin
ing donya praptèng don
wusing dodonga sukuring tasbèh
subkan Allah ngala palalihi
rijèku apihi
wa bil ngibadarum

Wus mangkana nulya animbali
ingkang rayi karo
Ki Panukma lawan Panamar-e
praptèng ngarsanira kang raka ngling
pasumbang kang prapti
kêbo lawan lêmbu

Banyak bèbèk ayam swap kêbiri
pêragatên gupoh
sarupane ya olahên kabèh
iku sidhêkahe Jêng Kiyai
Dipati pêparing
ingong kaum-kaum

Ki Panukma bibisik kang rayi
wus rêmbug wong roro
alon matur kang rayi kalihe
lamun parêng karsane Jêng Kyai
pinragat sapalih
sapalih kang kantun

Yèn sadaya kathahên ngubadir
pinragat kêsompok
ingkang kantun kangge sapasare
putradalêm Mongraga manawi
wontên nêring wingit
adhikiran Mulud

Ki Bayi wus parêng turirèki
umundur ari ro
rinampungan parentah nêmbêlèh
wus pinurak sakathahing pri santri
mring pawon dalidir
kang samya sung-usung

Tangi malih kang anambut-kardi
gumêrah ing pawon
ubrês umrês myang sinêngkakake
carub santri kaum nyai-nyai
lah-olah ngramèni
kabèh bantu-bantu

Banyu kayu kayu-kayu tuwin
ingkang ambêlandhong
ting grathok blag-blug prak-prêk sruk srèng
srang-srèng krècèp ting krêcêp karêncip
mambu anyir gurih
lir gêreh gumuruh

Kathah solahe kang ngrêratêngi
gêgêlakan kang wong
para santri tan ana wangêne
amêmangan angganda cip-icip
angiras nyênyangking
ambuntêl kêkêmul

Akèh kêmlêkarên para santri
kuwarêgên gado
gadho kalak sa-ênggon-ênggone
kalak daging tungtut lawan ati
ginjêl myang kikisi
pênthul sandhung-lamur

Pondhok kêbak kalak ting salêmpit
anèng rênggang-rênggong
mêntah matêng akèh meme dhèndhèng
lir punagi agahan tan wigih
gagah wêgah ngaji
amung ngaji pupung

Ana santri sawiji kang sakit
andheprok nèng pawon
sèndhèn tumpang alêmpêng lêmpènge
pan andomble dalole mandêlik
mlêmbung wêtêngnèki
mutah-mutah wurung

Binabayang mring kancane santri
ginawa mring pondhok
pan wus siyang ing wanci têngange
Kyai Bayi nuduh santri Luci
kon ingon-ingoni
mring wong-wong sadarum

Wus warata dènnira ngingoni
jalwèstri kumroyok
wusnya nutug dènnya nadhah kabèh
kongsi bêdhug andhêrêndhêng muni
nulya dènkênthongi
salat wêktu Luhur

Kyai Bayi salat maring masjid
angimami Lohor
wusnya bakda bubar santri kabèh
Kyai Bayi kondur mring pandhapi
pêpak kang para ri
Jayèngraga ngayun

Miwah para lurah santri-santri
nèng ngarsa tuwa nom
angandika Ki Bayi dhawuhe
padha adandana kang prayogi
sarèrèhanèki
ingkang mungguh-mungguh

Iya saduwèk-duwèkirèki
samya nganggo-anggo
tuwin padha muliha dènage
matur sandika sadaya sami
mundur saking ngarsi
para pinisêpuh

Tan wun sakenjing kang sami prapti
nyumbang lanang wadon
yèn wus nyumbang ing jro saulihe
lajêng nyumbang marang Jayèngwèsthi
sakadarirèki
mangkana sadarum

Yata ingkang anèng dalêm wingking
kang lagya binonyo
Tambangraras badhe pinangantèn
pinahyasan marang ingkang nini
sarira kinisik
pan lagya linulur

Ing bras têmu lan kêningar tuwin
asêm pupus laos
sinalusur lalar pênglulure
cèthinira Cênthini tan têbih
pan sakesuk uthi
ngladèni abikut

Wusnya tutug panglalarirèki
kinèn sira gupoh
siram marang ing patirtan age
Ni Cênthini ingkang nglêladèni
ngosoki barêsih
sawusira adus

Apasatan sinjang seta nuli
wangsul prapta ing gon
gya ingulik kinirab rikmane
pan winiwir jinêbadan amrik
rema mêmak wilis
apanjang ambakung

Wus ingêjum kang ura sinuri
ingimpun sinerong
pan kinêlun sinêkaran oncèn
-oncèn anggitan gambir mêlati
minangka pêmilih
bêbalunging gêlung

Wèni tinrap tinata dènapti
pangulahira lon
wus ingangkah katêmu sêdhênge
nora mudhêng linus ing susuri
ing ukêl tan apik
gêlung sèntêg kukuh

Padha bote lulungsèn nêngahi
pan mungsêr anggandhok
kinêlaban jinum pinalêthèk
surat-surat ing puspita kengis
lir sudama mingip
amêmiyak mêndhung

Nulya Cênthini kinèn maèsi
sarwa-di kinaot
nênggih badhe kinarya patahe
pinahyasan lir pangantèn yêkti
amawi pipidih
cicithak cêcênthung

Lagya gêlungira ingkang uwis
sinarèhkên aso
yata Kyai Bayi Panurta-ne
pan pinarak anèng ing pandhapi
nyampingira kêling
sarung tabur-tabur

Apaningsêt sindur amantêsi
apipinggang cathok
golok suwasa mêrjan tasbèhe
arasukan jubah leja abrit
kotang kipêr putih
kancing mirah mancur

Kuluk bathokan bêludru langking
ancêpe dhinoyong
kanigara rinêngga balênggèn
acêripu samak unta abrit
rinenda ing pinggir
pan pinaku jamur

Ingkang anèng ngarsa Ni Malarsih
sinjang sêmbagi jo
asêmêkan sindur wêlakane
arasukan galêr konus putih
supe tajug siji
wuri karo mantu

Ni Turida alungguh rêspati
sinjang limar ijo
asêmêkan udaraga adèn
rasukanira sêmbagi putih
kacu gumbaya brit
kênarèn mas luru

Gêlung sêdhêng lulungsèn tinitih
ing sêkar argulo
asusupe mirah intên sêlèn
kananira Nikèn Larasati
sinjang cindhe wilis
kasêmêkanipun

Plangi tumpal podhang ngingsêp sari
pan rinenda mompyor
Harja rasukan sêmbagi jêne
corakira kayu anyang rêmit
talêkêman adi
supe intên tajug

Atêtasik sumilak arêsik
agêlung kêkêndhon
pan atitih cêpaka lan ronne
wingking tarap sakulawargèstri
pangangge mawarni
samya mubra-mubru

Ni Sumbaling tapihe sêmbagi
mindho-ibang pêlong
kêmbên sindur sêsêr li-aline
lang-alang sakampung kalih sisih
ngampil tas tan têbih
lan buntêlan rukuh

Ki santri Luci dènbusanani
amubru amarong
wuwuh cèkèh abêsus mênjete
pan abêbêt kêling golang-galing
kopyah baludru brit
ikêt adu mancung

Mencong prandene dènkuwuk mlirit
jêplakan lir anthok
bathik bang ngarab têpèn pinggire
mèrèt ngarêp wae urut alis
klambi krêstin abrit
singsêtan asaguh

Binalênggi ing renda sanyari
linincis amompyor
bênik malunthungan gêdhe-gêdhe
sabuk cindhe wilis renda kuning
rangkêp kotang putih
bênike karêpu

Anyothe golok balongsong rukmi
têsbèh mote ijo
sinampirkên ing golok amoncèr
sruwal panji-panji kancing dhasi
têkên cis cinèt brit
ngadhêp anèng pungkur

Nulya Ki Pangulu Basarudin
prapta anjêmperok
pan ingiring modin mêrabote
Talabodin Nur Sukidin Jali
Pranaita tuwin
sarèrèhanipun

Ing Pakauman sadaya ngiring
samya amêrabot
saduwèke angêtog pangangge
bathik lurik ingkang sugih kêling
golok kris rinukmi
angiring gumrudug

Ingkang bêkta epok lante êcis
cêripu paidon
Kyai Amad Diman Amad Jubèr
Mad Dullah Amad Kahar Mad Tahir
Amad Jaelani
Mad Badir Madênur

Amad Kora Mad Kapas Mad Kupi
Mad Lubi Madanom
Amad Sraya Mad Duryat Mad Bae
Amad Isan Mad Rawi Mad Supi
Mad Kabir Mad Sahir
Mad Unus Mad Suyup

Sami anggêrêbêg anèng wuri
wong salawe golong
Kyai Kampuh kawung kêtunggènge
sabuk wêwiron putih tinêpi
akris pêndhok putih
landhèyan ambêthut

Arasukan sêmbagya lus abrit
lorog blorong-blorong
têsbèh gênitri sèwu kathahe
dènubêtkên ing golok sumampir
binalongsong rukmi
pan minangka wêdhung

Kotang putih kancing mirah abrit
srêbèt krêstin ijo
ngawêng ngiwa-nêngên ing pungkure
amung sêla gandar Mêkah adi
nèng pundhak sumampir
kêthune ngêndhukur

Pandhan binêthok agêng angêndhil
lir cangkoking keyong
lêmungsire pinuntir ngaloncèr
mungsêr anjêprak nglèwèr nèng wingking
jêmbraking pipinggir
pan kinayu-apu

Andhap agêng Kyai Basarodin
lêmu angêlombroh
jenggod panjang wus sumambêl wijèn
pan amêwok aberok nglênggirik
nglêmbêrêg mêdèni
anglir bara-budhur

Talabodin Nur Sukidi jagi
Pranaita kêthon
modin mêrbot sami pênganggone
dodod kawung kêmplang sabuk putih
kulambi sêmbagi
abrit kêthu biru

Wong Kauman tan ana mênèhi
samya akêkêthon
Ki Pangulu prapta pandhapa ge
atur salam mring Jêng Kyai Bayi
wus tata alinggih
nulya ingkang rawoh

Ki Suharja wau ingkang prapti
kampuh genjong ijo
sabuk renda kuning byur gombyoke
dhuwung alandhèyan miling gadhing
ajubah sêmbagi
dhasar coraking lung

Kotang putih kancing crêmèn rukmi
asêbe mur biron
kuluk kêstup srêbanipun jêne
acêripu têkên jolang abrit
têsbèh candhana gi
lêlawêdan arum

Pan ingiring sarèrèhanèki
kriya sadaya wong
samya ngêtog busana pamère
anut basahan sarêban sami
pan awarni-warni
ing saundha-usuk

Ki Supara Ki Noja Ki Amin
Nong-nong Banda-bonong
Ki Budiman Taman Wrêga-jahèt
Ki Wêrdadi Candra-tumpe Kabir
Baudin Pasari
Malangsari putu

Malangjiwa mantu Kêmbang-kuning
Sêkar-pêthak Bêkong
Ki Garuta Sura Sawo Kurnèn
Ki Baidin Canthur Baga-widik
gumrudug angiring
kèhe têlungpuluh

Prapta sadaya anèng pandhapi
nêmbah tata lunggoh
pan atarap wong kriya wurine
Kyai Bayi mèsêm aningali
sajake kang rayi
nulya ingkang rawuh

Wiradhusta kampuhira bathik
parang-rusak barong
sabuk renda putih klèngkam jêne
dhuwung landheyan gadhing sinêmi
wrangka ladrang kêndhit
pêndhok swasa mancur

Arasukan kudhèdhar nêlahi
sêbènira kêstop
baludru brit linincis kotange
kuluk cêmêng srêban krêstin abrit
binara mas ngrawit
têsbèh akik wungu

Acêripu lapis bêludru brit
rinenda wêwêngkon
pan ingiring sakèh rèhrèhane
wong kang bukak warung sadayèki
Kyai Jagapati
Ki Mêndhang Ki Gugut

Drêmayuda Gopa Polong Kêcil
Pathi Singabarong
Lambakrêta Gandhang Canthing Konthèng
Ki Trênggunêng Jabar Jubir Kadir
Gulêng Kulah Mêrdi
Gathik Sole Gathuk

Tiyang tigangdasa sadayèki
gumarudug golong
Wiradhustha prapta pandhapa ge
nêmbah ing raka tata alinggih
Kyai mèsêm mèksi
mring ari kang rawuh

Ki Panukma prapta kampuh kêling
pêlong bangun teplok
arasukan kêlenthang binêsèt
sabuk renda kris landhèyan gigi
pêndhok suwasa di
têsbèh balung dhuyung

Akotang kancing magori kêndhit
sebe brit mantlas top
kuluk bêludru wilis balênggèn
srêban jênar pan binara putih
cripu sêngklat langking
pan rinenda wêngku

Sarta ingiring rèrèhanèki
wong jagal ngon-ingon
sawarnaning blantik sato-iwèn
Kyai Rêban Jêbad lan Kasturi
Kyai Pusparagi
Rêmbên Tali-datu

Pusparana Kyai Puspajali
lawan Taliwangkong
Puspajiwa Kyai Talimonce
Taliambên Tali-kêmbang Tali
-gundha Talisutri
miwah Talitêmbung

Kyai Talibancak Talipranti
lawan Talibandhong
Talisêntagèn lan Taligodhèg
Talirante Kyai Pêt Ki Pêtri
Balongsong Prêmadi
Jadrêma Ki Gêmbung

Tigangdasa karèrèhanèki
samya amêrabot
prantèng pandhapa nêmbah wus linggèh
Kyai Bayi ningali mring ari
suka tyasirèki
anuntên kang rawuh

Ki Panamar kampuh limar abrit
tumpal ijon-ijon
apaningsêt èpèk renda jêne
dhuwung alandhèyan cula miling
pêndhok bunton ngunir
têsbèh kincang mancur

Arasukan sêmbagya lus kuning
corak woh sadhompol
kotang putih kancing mas sêrunèn
sêbe gambar Arab latar putih
kuluk êmur kuning
sarêban gadhung byur

Acêripu gêgêmukan kuning
pasaja inganggo
sarèh-rèhanira ngiring kabèh
samya ngangge kêling warni-warni
wong atandho sami
sadaya tripuluh

Imayuda Sampura Cêlari
Wiragati Drêbos
Mêrtigala Kalang Guling Pèrès
Gombak Kêmbak Murah Mandra Dhimpil
Pênjalin Walulin
Rêmbêt Condhong Sampur

Anggadipa Rêmbên Mara Rindhik
Guntang Ganggong Boyo
Sombong Songsong Mure Mori Gêbèl
Rênggang Muncar Angga Pura Kêling
Grago Rênggong Sêling
Ki Galêndhêng Dhampu

Nulya prapta ing pandhapa nênggih
nêmbah tata lunggoh
tarap anèng wuri jèjèr linggeh
Kyai Bayi suka myat ing ari
samya amriyayi
nulya ingkang rawuh

Kulawirya kampuhe mênèhi
jingga pinaraos
pan rinenda mubêng myang barane
pan sagêblog èpèk renda putih
kris landhèyan rukmi
kraèng ngunggut-unggut

Kodhok kasingsal cancut ancangcing
cèkèh-cèkèh cekoh
ngumbar kunca ngêdhèdhèr ambancèr
akulambi jobah limar wilis
baludru bangun jing
bordhir kotangipun

Alancingan cindhe panji-panji
pinarada porong
têsbèh sèwu jênangan sêlinge
ingubêtkên tinon amênthalit
kêthu putih ngêndhil
ambawang sabungkul

Lumungsir lir uwêring bêkiking
anjêprak wiwiron
ngoncèr panjang ngalèwèr wurine
pan dèn-kayang mênganggo mrih mêncil
tan mambu ngulami
larasing bakikuk

Pan dèniring sarèhrèhanèki
wong Kêtandhan golong
samya kêmbangan kabèh dodode
akêkêthon kadya lurahnèki
jor-joran mawarni
kabèh têlungpuluh

Ki Sêntana Witana Wira Ki
Wiaga Ki Winong
Purwaka Purwangga Angga-thethe
Prabadrana Prabajaya Rubil
Mangundrana Paris
Kêblak lawan Dhapur

Ki Pandhu Tarumpaka Wirangi
Ki Dhèmês Sêlobog
Ki Pandêlêm Sumbrèng Kêbak Jolèn
Bamban Eka bawèn Moga-pênggik
Bancang Wora-wari
Dhêmpêl Kuwêl Mandhul

Prapta anèng pandhapa anuli
nêmbah nulya lunggoh
Kyai Bayi angguguk guyune
langkung suka dènnira ningali
mring kang rayi-rayi
sukur ing Hyang Agung

Nulya ingkang pra santana prapti
samya amêrabot
Ki Sêmbagi jumênêng lurahe
kulawarganira Kyai Bayi
misan mindho sami
prênah anak putu

Kawandasa ingkang kulit-daging
kang tunggil bêndhoyot
Ki Sêmbagi praptèng pênyampinge
sarung lurik alus Bugis abrit
jubah ginggang lurik
kotang bênik biru

Kuluk bêludru bang binalênggi
udhêng-udhêng ijo
têsbèh jênangan nyampir goloke
Ki Jumêna nyamping sutra gringsing
sabuke walulin
klambi krêstin wulung

Kuluk bêludru wungu tinêpi
udhênge kamanyon
têsbèh bathok nyampir ing goloke
cripu linapis sangkêlat abrit
pra santana wuri
ngangge rêbat unggul

Kyai Panjangjiwa Ki Kalithik
Ki Cothak Malangbong
Ki Lawatan Ki Andhamohine
Ki Jêmpina Pandaya Panjari
Ki Jakrêndha Ki Cèk-yik
Kyai Kinjêng-Kupu

Kyai Dhoplang Jamblang Bênthang Bênthik
Ki Bapang Bêlongsong
Ki Pangirat Krêti-sêdaya-ne
Kyai Sukadana Sukanandi
Ki Gêmblak Cêlari
Ki Kutur Ki Lêngkur

Kyai Jalipura Surantani
Ki Dhadhapan-gonjong
Unggantake Unggadua Sêlèn
Kyai Jongkang Padhang-bulan Bêning
Ki Mangkurah Kunci
Kyai Jagasatru

Cakrawêdhug Ki Panjalin Mubin
Jalasutra Bobot
Ki Rumbaya Rumbaka Ki Bangèn
Ki Dhokerok Jêmbangan Wêrdati
Ki Tawêng Cêraki
Kyai Dhampu Banung

sarêng prapta kêtêping pêndhapi
samya lênggah lunggoh
Kyai Bayi suka sokur tyase
aningali santana mêpêki
karaos ing galih
bêrêbêl ingkang luh

Ketangsih kamurahaning Widi
rahmating Hyang Manon
rinêjêkèn sakulawargane
sawêngkoning ing Wanamartèki
sadaya pinaring
rêjêki Hyang Agung

Anor driya anggrus ingkang galih
kumêmbêng waspa non
pira-pira sokur pandongane
nulya para sudagar kang prapti
karèhing Jèngwèsthi
asarat malêbu

Kyai Tajêm Ki Jêngjêm Sumêndhi
Ki Partima Sendrong
Pak Rajiyah Pak Tijah Pak Mèdèng
Pak Mujiyah Pak Rumiyah Rajin
Salbiyah Pak Widi
Ki Cênthing Pak Canthur

Ki Samirah Pak Murah Pak Kitri
Pak Basiyah Gombong
Pak Jumilah Jumiyah Pak Pèrès
Pak Kabirah Pak Nakirah Kobis
Pak Wijah Pak Siti
Pak Kunthing Pak Jungkung

Pak Borerah Sajiyah Pak Suci
Pak Parah samêngko
Pak Sariyah Pak Tomas Pak Bèsèr
Pak Banikêm Pak Trikêm Pak Kêmis
Pak Surêm Pak Rimbi
Pak Garêm Pak Rêmu

Samya ngangge sasênêngirèki
ting prêngangah mompyor
mung Pak Rajiyah tan pati ngangge
sarwa lungsêt kewala tur rêsik
sabuk wlulang langking
cathoke pêrunggu

Praptèng pandhapa samya ngabêkti
tata samya lunggoh
nulya pra lurah santri praptane
sarèh-rèhanira santri-santri
pangangge mawarni
ing sadarbèkipun

Ingkang srêban dhêng-udhêngan tuwin
ikêt myang kêkêthon
sacaraning ngulama bêsuse
saduwèk-duwèk kang dènsimpêni
samya dènanggèni
wênèh kang nênambut

Ting bilulung pan silih-sinilih
myang kang liron anggon
ana santri tan olèh nyênyilèh
jajah omah kawanuhanèki
mêksa datan olih
mupus nulya masuh

Wênèh santri kaboyung nênilih
kabutoh mimisoh
wingi mula ninilèh tan-olèh
kawanuhan kang wus luwih bêcik
myang sanak pribadi
cumpêt nora antuk

Ih ya talah wong wus têpung bêcik
tan ngandêl maring ngong
dene-dene tan katon aduwe
lir tumingal bangsat maring mami
panêdhaku nuli
gegera kang rusuh

Krêbèn modar susah olèh ngili
kêjaba mangkono
iku kèlingan mring si mêngkene
padha dene mungguh Allah iki
jare murah asih
dene ki wakingsun

Tan pinaring kamurahan mami
de tan beda ingong
nêmbah muji ing rina wêngine
êndi ganjarane murah-asih
adil tlênong-tlêning
adile barênjul

Kêdumêlan muring-muring sami
nangis anggêlolo
pan mêndhokol sabithi atine
nulya wontên kang santri nyilihi
lungsêd dèntampani
agupuh winasuh

Pan kumêrab para santri-santri
sarèh-rèhan golong
para lurah dadya pangarêpe
Ki Murtala Ki Murtaja Murjaki
Bagus Jaelani
Gus Suleman Yusup

Gus Jamjani Arpani Tabrani
Bêlawi Gus Unoh
Gus Yahya Gus Suhada Gus Juhèr
Gus Ngaripin Masin Mukin Yasin
Janodin Ngabidin
Sarapdin Gus Jadhug

Gus Juakir Ngajujir Gus Kanjir
Wajir Tamin Naot
Gus Tapyani Johari Gus Jahèr
Bahri Bahwi Kanawi Tukrani
Gus Tayib Gus Brahim
Gus Yunus Gus Tamsur

Gus Dawud Dulsungur Dulmudangi
Dulkabir Dulkaop
Dulkahar Duljalal Duljalalèn
Dulkami Dulkamid Ngabdulgani
Dulkamil Dulmuhyi
Dul Subur Dulgapur

Dulsukur Dulkulur lan Dulbasir
Dultaksir Dulsura
Dulmansur Duljabur Ngabuljaèt
Nurjani Nurngali Nurkamali
Nurani Nurbani
Nuriman Nursuhud

sarêng prapta para santri-santri
nêmbah tata lunggoh
apan ora jèjèr jêjêl bae
Kyai Bayi mulat ing pra santri
arahab tyasnèki
nulya ingkang rawuh

Jayèngraga kampuh cindhe abrit
pinarada mompyor
pan baludru burdiran èpèke
curaking lung sinungkèt ing lung brêji
Klengkam banyu manggis
ginombyok borliyun

Acêlana putih pinrada-sri
kêpoh tundha mêdhok
mungsêr ngayu-apu talibane
wêwalikan sindhêtan mêlipit
pirid lambung wingking
turut adu-mancung

Têpung mathis lan panêngênèki
muwêr nyangkok keyong
buntaring pasingsêtan lungsene
jèrèng lir laring walang walêri
acangcutan inggil
sanginggiling dhêngkul

Kodhok kabêsèt anyatriyani
sacêngkang angongkang
wiron sêmbulihan pangasihe
sipat polok sandhungan amiwir
anggubah winingkis
sêseronganipun

Wêwalêran tan ana ngalêngkin
mêkar ambêdhodhok
ngumbar kunca winiru tan têpèn
ambêlarak nêrampat ing siti
panjanging kunca sri
tigang asta landhung

Kris landheyan tayuman sinêmi
kandêlan mas bunton
wrangka timaha pèlèt sêmbure
tan rasukan akokonyoh kuning
abadhong sungsun tri
tinatur mas tatur

Binggêl kilat bau anting-anting
pamêkak bêbangkol
uncal rante udawalane
agêgongsor cêrapang pinodhi
atêkês mawingit
ajajamang sungsung

Kinarang-mêlok mêntul hèrthathit
sinalon kêkupon
garudha ngrêmpa mêkak wurine
Harja sumping puspa krêna rukmi
inguncèn mêlathi
myang gêgombyok dhuwung

Apêpaès imbane pinirid
alungit mucuk dom
sugih liring kêsit iribane
brêngos kêtug têpèn lir minangsi
pasêmon maringgit
abagus lir Wirun

Pan dèniring sarèh-rèhanèki
kabèh para bagor
samya têkês kabèh sêsumpinge
gêlang kilat bau anting-anting
rapèk kunca kalih
bangkol akêkalung

Borèh kuning sruwal panji-panji
kris pêndhok mas bunton
patra êmas mengkol ukirane
oncèn tibèng dhadha sêkargambir
anggêrêbêg asri
tiyang pitulikur

Crêmasana Widiguna Widi
-lêksana Bintaro
Gandasana Gandataruna-ne
Gandabaya lawan Gandasanggit
miwah Gandasasi
Gandamara arum

Gandatênaya lan Gandawangi
miwah Gandamirong
Gandapurwa lan Gandarêsmi-ne
Gandapuspita myang Gandasari
Gandaparwa dêwi
miwah Gandalayu

Gandarêtna miwah Gandalatri
Gandakriya kang wong
Crêmalaya Crêmawiraga-ne
Crêmajiwa Crêmasuta tuwin
Crêmayasa kawi
Tunjangkara badhut

Ki Nuripin kinarsan ingkang sih
kinampuhan jonggrong
akris ukiran patra mêngkole
sabuk sindur cêlanane kuning
binorèhan kuning
sumping oncèh landhung

Kopyah mathak rambute jumiwit
wangunne apego
santri lugu cinara-priyayèn
nora santri nora amriyayi
gundhul ambalindhis
dhapure anyêpuk

Rada sugih wulu Ki Nuripin
jenggote abrewok
kinanthilan cêpaka lan ronne
lawan kinanthilan jangkrik gangsir
orong-orong bibis
kowangan kuwangwung

Myang wulu cangklakan dènkanthili
yuyu walang gamboh
dhadha kinanthilan sambêrlilèn
gèdhèg-gèdhèg sukêr ting salênthik
bau malangkêrik
tan bisa mêringkus

Yèn sinapit ing yuyu anjêlih
ginuyu pra bagor
prapta ing pandhapa nêmbah kabèh
Kyai Bayi gumujêng ningali
mring putra Jèngragi
ing busananipun

Cara duk jamaning Kabulêngkir
prabote mêngkono
cingak ingkang nèng pêndhapa kabèh
eram ningali mring Jayèngragi
sarwa angalami
Jawa-Arab-ipun

Yata wontên tamu ingkang prapti
kêkapalan rawoh
rencang rolas kêkapalan kabèh
nama Kyai Dêmang Purasani
ing Pagêrwajèki
wus nêcêp gêguru

Marang Kyai Bayi Panurtèki
praptane agupoh
cinancangan sadaya kapale
kèndêl anèng paregolanèki
wus kinèn tur uning
tinimbalan laju

Ngangge prajuritan amanthinthing
marabot ajarot
sêdhêng têngah-tuwuh ing umure
cèkèh cikat rikat amantêsi
bêbêd nagasari
sinerong cinancut

Sabuk gêdhog biru bara kuning
apêthat bêbangkol
arasukan sikêpan lurike
kancing êmas nanasan angunir
kotang bêludru brit
blênggi lincip mungguh

Saruwalira sangkêlat abrit
panji-panji kaos
nyuriga kris sinampiran kace
tali bandhang tas Cina nèng kering
ikêt modang putih
basunanda tudhung

Sigrak lir jaka nêdhêng birai
anulya praptèng gon
kang linggihan mungsêr samya mire
wusnya lênggah Dêmang Purasani
nulya majêng ngarsi
sumêmbah angujung

Angandika aris Kyai Bayi
lah wus dika lunggoh
dene kula tan wèh uningane
niyat ringkês kêndhuri sabithi
Dêmang Purasani
nêmbah nuwun-nuwun

Inggih mirêng wêrti kala wingi
mila kula guroh
apan sarwi nguculi êtase
mêndhêt arta tigawêlas ringgit
kawula nyaosi
patumbasan apu

Nulya tinanggapan sarwi angling
bangêt tarimèngong
tiyang pintên rencang dika kabèh
Dêmang Purasani matur naming
kalihwêlas nênggih
lancaran agupuh

Ki Baywa ngling Alkamdulilahi
narimèng Hyang Manon
nulya sinugata sarencange
arta sinungkên ing santri Luci
kèn maringkên aglis
mring Malarsih wau

Para Kyai miwah santri-santri
tumingal agawok
Kyai Bayi agung mangunahe
samya pêpuji sukuring Widi
miwah ajrih asih
yata kang cinatur

wontên tiyang wus sêpuh satunggil
kaki-kaki reto
pan minantên ing sadesa kabèh
dhukuh Pucangan wisamanirèki
wong Wanamartèki
jalu èstri takut

Myang pêrapat dhusun kanan kering
punjunge mêrono
marang pundhèn dhukuh Pucangane
lêluhure ing Wanamartèki
samya punjung bêkti
ngalap sawabipun

Kyai Wanahita wastanèki
wus pikun adheyog
kaprênah pan kaki ing awune
eyang uwa ibune Ki Bayi
mila tan ngaturi
saking maklumipun

Wong wus tuwa mung tinuwi-tuwi
ing mangkya Ki Jêmpo
yun uninga ing canggah ningkahe
kêjumutan sarwi dèn-jagani
lumampah wus wigih
kêthuyuk-kêthuyuk

Limar biru wus lungsêt kang nyamping
rasukan kêmanyon
kuluk kropak wus lawas sêmune
udhêng ubêd pisan putih lami
têsbèhe gênitri
sabuk tali datu

Prapta jroning paregolanèki
Ki Bayi duk anon
mudhun gupuh Ki Bayi ge-age
nyandhak astanira ririh sarwi
Ki Buyut ngarasi
mring Ki Bayi wau

Mudhun sadaya ingkang alinggih
sami angrêroyom
wus pinrênah Ki Buyut lênggahe
nulya sadaya sami ngujungi
Ki Bayi ngling aris
sampeyan puniku

Susah-susah pinarak mariki
wong wis sêpuh repot
Kyai Buyut Wanahita linge
mumpung aku iya mêksih urip
arsa wruha mangkin
ningkahe canggahku

Ki Bayi matur inggih utami
sawabipun kaot
angling malih srawungan ing akèh
langkung sangêt sêpuhe Kiyai
papantaran tapis
wus ngajal sêdarum

Jaman awal ing Pajang mêningi
wêruh duk patogog
cêr-ancêr pagêr kutha kojore
iba lamine wus kawak uwi
mulane pinundhi
ing tiyang sadhusun

Langkung rahmad sampeyan puniki
sarwi atanya lon
pintên yuswa ing paduka mangke
Kyai Buyut angling umurmami
taune sapriki
wus satus nêmlikur

Samyandhêku tumungkul kang myarsi
pitutur kinaot
ngungun tyase ngalap bêrkah kabèh
ya wus andungkap ing Ngasar wanci
santri magêrsari
tan ana kang kantun

Pêpak sadaya kang dènanti
Ki Bayi lingnya lon
apa uwus prapta sakabèhe
samya matur têlas tan na kari
Jêng Kyai ngling malih
Jèngraga sirèku

Angirida kabèh para santri
banjura mêrono
marang kakangira Jèngwèsthi-ne
manira laju marang ing masjid
lan pamanirèki
tuwin Ki Pangulu

Ingkang putra sandika turnèki
Ki Bayi nabda lon
hèh Luci sira rumatên age
sêsanggan praboting munggah kaji
Luci matur inggih
pan sampun sêdarum

Kyai Bayi Panurta ngling malih
mring pangulu alon
iki pa wus andungkap sangate
mêngko bakda Ngasar sêdhêng akir
pêngantène prapti
ing paningkahipun

Ki Pangulu matur aprayogi
luhung nuntên bodhol
wusnya parêng bodhol nulya lèngsèr
Kyai Buyut Wanahita ngarsi
Ki Bayi angiring
ing wingking gumrudug

Jayèngraga animpang ing margi
sadaya punang wong
praptèng pandhapaning Jèngwèsthi-ne
tan kaliru saurutirèki
jèjèr jêjêl pipit
dènnira alungguh

Kang lumampah ing masjid wus prapti
sadaya agupoh
ngambil toya wulu sawarnine
binêndungan wêktu Ngasar manjing
Ki Bayi ngimami
anutug bakda wus

Yata kang wontên kidul winarni
Amongraga dandos
sinaosan busana saking lèr
kalih pêtadhahan kêbak nyamping
clana kampuh tuwin
kulambi myang kêthu

Wus arêsik sinaratan mawi
nyukur wulu-kalong
Nyai Daya juru pamarase
imba ingimba tanggal alungit
sêsajènnya sami
Nyai Daya untung

Sira Ki Sèh jamhur Amongragi
dènnira adandos
ngagêm sarwa seta sauyune
nyamping brêtis apaningsêt mori
rasukan cawêni
galêr galar konus

Kuluk pêthak sarêbannya putih
srêbèt seta mawar
têsbèh maniking toya aputèh
caripunya sinangkêlat putih
tan karsa nyanyangking
golok miwah dhuwung

Pan solahe auliya wingit
tan karêm mênganggo
pasaja karana tulèn
wutuh auliyanya awêning
samono prandening
sokur mubra-mubru

Amongraga cahyanya nêlahi
amanon yèn tinon
sabatira Jamal lan Jamile
pan kinêmbar karo sarwa langking
sapêngadêgnèki
pan sarwa wulung byur

Jayèngwèsthi pan akampuh bathik
latar cêmêng ganggong
sabuk renda putih pan amèpèt
ngumbar kunca cancut mrak kasimpir
kampuh tundha apik
bagus mara sêmu

Arasukan ginggang sutra putih
srêbèt kastup ijo
kotang akancing mirah sêlane
dhuwung landheyan cula sinêmi
kandêlan mas adi
balewahan sêpuh

Kuluk êmur jênar sêbe wilis
sinêkar argulo
pan magêri Suleman têsbèhe
cêripunira rinenda kuning
kacu gumbaya brit
lênggah anèng ngayun

Tuwin para lurah santri-santri
kang samya adandos
wus samêkta ngangge sakadare
pêpak sadaya uwus miranti
nulya ingkang prapti
Panukma Panamur

Pan ingiring para lurah santri
wus tata alunggoh
nabda aris mring Jayèngwèsthine
kula ingutus ramanta kyai
kinèn angaturi
rakanta sang bagus

Jayèngwèsthi aturira aris
mring kang raka alon
pan punika wontên utusane
rama jêngandika angaturi
mring paduka mangkin
Mongraga lon muwus

Inggih sumangga karsane yayi
adan nulya bodhol
sinongsongan ijêm sorot jêne
santri tata ngurung-urung ngarsi
miwah kang ngêtêbi
garêbêg ing pungkur

Ingkang anèng ngarsa Jamal Jamil
lan santri nèm golong
Jamal Jamil anabuh trêbange
ukur ngêbêm imbal kêmpyangnèki
kanêm bawa singir
lagune alandhung

Singirira mung kalimah kalih
ngalik-alik alon
sinauran lirihan wong akèh
pan gumrêmêng rêmpêg pawèh wingit
ngarsane kang singir
Jayèngraga bagus

Jêjêl uyêl wong kang niningali
jalwèstri rêbut gon
pan sakesuk mula panontonne
tumplak lawan wong sadesa kêrig
pêrapate prapti
manca-limanipun

Kurang ombèr ing paran apipit
kèh bêthèk abojod
tan adangu wus prapta lampahe
anèng masjid agêng wus miranti
ing panggenan mungging
pangimanan ngayun

Wus tinata jèjèr ing alinggih
urutan tuwa nom
tan balêjat apapak dhêngkule
ingkang lênggah kilèn lèr kiyai
Wanahita nênggih
nulya Ki Pangulu

Nulya Talabodin Nursukidin
Pranahita mrêbot
murit Jaki lan santri Luci-ne
ingkang lênggah lèr wetan kiyai
Bayi Panurtèki
nulya Ki Sèh Jamhur

Amongraga lênggah anèng ngarsi
kinubêng tuwa nom
lajêng kiwa têngên ing burine
sila bata apêpêt apipit
dalah ing surambi
ajêjêl supênuh

Sawusira rèrèh ingkang linggih
sadaya sakèh wong
dhêdhêp mênêng tan ana banènne
nulya Kyai Bayi Panurtèki
pamuwuse aris
mring Kyai Pangulu

Hèh Kyai Pangulu Basarodin
angrêsaya ingong
ningkahêna putraningsun Nikèn
Tambangraras lan Ki Amongragi
maskawinirèki
Kur'an kang aplalu

Nulya Ki Pangulu angijabi
tangawudira lon
Bismillahi rahman nirakim-e
ngusikum ngibadallah wanapsi
wabi takwalahi
ankahtu wangidun

Binta pulanin mintabi mahri
kada pan mangkono
ingsun ningkahakên maring Nikèn
Tambangraras lan Ki Amongragi
kalawan mas-kawin
Kur'an ingkang agung

Pakênira ngucap angabuli
Mongraga miraos
anrima kula ing paningkahe
Nikèn Tambangraras lawan mami
mas-kawin Kur'an-i
ngalim ingkang agung

Sarta amuruk ing awal akir
ahline kêtêmpoh
dadosa utang kawula mangke
ing dalêm donya rawuh ing akir
pangulu nulya ngling
wa barakallahu

Ngala kahèr wa bi palalihi
wise pan mangkono
Allahuma alipbinahume
kama alapta baenalmaki
walbardi wasalji
watin jangkêpipun

Gya sêksi Tabalodin jangjèni
sarwi nyêpêng jêmpol
dika tampi jangji-dalêm dene
samangsane pakênira mangkin
aningal mring rabi
tri taun ing laut

Pitung sasi ing dharatan benjing
liya karyèng katong
tan trimane rabinira mangke
pêsthi pêgat tanpa talak sarwi
tinagih sri-kawin
Mongraga wus saguh

Sêksi kalih satunggale kyai
Nursukidin gupoh
maca donga Ngumur sabanjure
sinauran Amin gêr pra sami
wus paragat suci
ing paningkahipun

Nulya Bayi Panurtèku wiwit
sêsalaman gupoh
Amongraga ngabêkti salame
kinèn majêng sarwi wus ajarwi
marêk ing Kiyai
Wanahita sêpuh

Amongraga umarêk ing kaki
angujung ing pangkon
Kyai Buyut Wanahita age
andonga rabana-rabana wi
-donnya kasanatin
wal bil arli ratu

Kasanatan wangadabanar-i
nulya ngrangkul gupoh
sarwi angaras-aras ulune
wus andonga tejaning aluwih
sawusira nuli
salam mring pangulu

Tuwin dhatêng paman sadayèki
pra tuwa kang munggoh
wus mangkana anyampar ênggonne
pan Ki Buyut tansah nyandhing linggih
mangkana Ki Bayi
Panurta amuwus

Aparentah marang santri Luci
lah mara dèn gupoh
ajokêna sarah sêsanggane
nulya santri Luci angabani
kang sêsanggan nuli
sinaoskên ngayun

Kawan bokor gêng sinrêbèt putih
pan sampun sumaos
tinampanan mring Nursukidin-e
Talabodin Pranahita Jaki
abikut authi
bukak srêbètipun

Ingkang kalih bokor gêdhang kuning
kang ro jambe suroh
sêlawat sêlawe reyal sisèh
dadya sèkêt kang sêlawe maring
pangulu pribadi
kang sêlawe didum

Kang pitulas mring Ki Talabodin
Nursukidin wong ro
molung reyal sajampêl parone
kantun wolu Pranahita jati
sami pandumnèki
ngawan reyal rampung

Tuwin jambe suruh gêdhang kuning
pandume mangkono
Kyai nuduh mring santri Luci-ne
kinèn mundhut ambêngan kêndhuri
sigra santri Luci
mundhut ambêngipun

Ingusungan mring wong magêrsari
slawe ambêng abot
pan gotong pat ambêng sawijine
sigra tinata ingkang kêndhuri
ing saetangnèki
tan ana kaliru

Nulya dinonganan majêmuki
gumêr Amin kang wong
ambata-rêbah Amin Amine
wus mangkana angêpung kêndhuri
anêlung-puluhi
ngrong-puluh nyapuluh

Amoloni ingkang angênêmi
samya nadhah dhokoh
santri cilik rusuh pamangane
rêrêbutan iwak nguwak-nguwik
duduh pindhang takir
pan kapyuk-kinapyuk

Dènwut-awut sêga sakêndhuri
kinarya balang wor
samya kêlaprut sêga-jangane
rare sèkêt tukar ting jarêlih
liyan anyirati
kulambi myang kêthu

Comot-comot pênganggone sami
santri ting galêmbor
wuwuh rame kabèh santri akèh
sami misuh wênèh anggitiki
jarit olih nyilih
kasiratan duduh

Lagya ngangge pamèr sarwi bêcik
bagus mrih tinonton
têmahane abangêt isinne
ingkang rada sugih mulih salin
wênèh ngunguconi
ana morod mantuk

Guyu-ginuyu myang muring-muring
kathah solahing wong
tan cinatur yata wau Nikèn
Tambangraras kang ingapti-apti
kinusuma adi
busana pinatut

Runtutipun ingkang mara suci
ngulama kinaot
binusanan seta sauyune
pan asinjang alus gênis putih
sandhungan pangasih
sumèrèt ing pungkur

Sinèmbongan seta pinêrmasi
adining paraos
sawat jalêngut sibak cawine
citraning sêmèn parang taritis
dinrênjêman rêmit
gigiyon winêngku

Pipiyakan sarong ing pêngasih
caconthoking wangkong
talibane ing ngarsa amèpèt
ngawêng ing walikat pan pinirit
aturut maripit
têpung adu mancung

Pasingsêtan pamêkak ing ngarsi
sinumpêt anyonthong
udhèt seta pinarada adèn
pan rineka sorot tutumpaling
kang mandhala giri
pan kinayu-apu

Sungsun katri tinata rininggit
taptaping wiwiron
lêre mèpèt pan winiru têpèn
inyêpuh kur-ukur mêdhok kêdhik
angêmbang undha sri
alandhung linuhung

Buntal seta argulo inganggit
puspa mara dalon
anggrèk wulan samboja mênure
mayang wingitan lan mandhakaki
sikatan saruni
sêmbulihanipun

Muwêr pinasang ngawêng ing wuri
anangga cêcanthok
buntaring buntal kanan keringe
dadya uncal gumantung arakit
wida jênar aming
tungtung rêmu-rêmu

Kalpika jumêrut mirah abrit
hèrlaut sumorot
sêngkang panunggul intên bumine
cundhuk mêntul hèrthathit nêlahi
tasik ngima nipis
sumilak sumunu

Wusira binusanan rêspati
tan ana winaon
Ni Malarsih tyas sangêt ngungune
myating putra tanpa samèng jalmi
ya talah si bibi
bisa gawe rungrum

Nulya Cênthini dènbusanani
sinjang cindhe ijo
sinêmbongan gadhung mêlathine
pinarada kinumudawati
las-alasan asri
buntal sêtaman rum

Ingudhêtan ing mêndhala giri
tumpal pinaraos
winidan jênar gêbêgan adèn
kalpika tajug mirah lilintring
sêngkangira adi
sêkar sêtaman byur

Langkung pelag Cênthini yu luwih
lir pangantyan yêktos
wusnya binusanan Cênthini nèng
wurinira Tambangraras sang lir
wintang anyêlaki
ing wulan sumunu

Tunggil teja kaot agêng alit
Cênthini katongton
pan angêpak wong sadesa yune
sawusira sang ro busana di
yata Ni Malarsih
malih rum amuwus

Lamun sampun wayah dika bibi
kula bêkta mring gon
anèng dalêm wis akir sangate
Nyai Daya wuwusira inggih
sumanggèng karsèki
pan punika sampun

Nulya binêkta mring dalêm ngarsi
Tambangraras tinon
pan asukup tuwa nom myang rare
miwah kang anèng pawon ningali
samya tilar kardi
lumayu andulu

Sami praptèng dalêm amiranti
nèng jrambahing kobong
kalasa lus sungsun tri sinrêbèt
mamrih sinêbaran sarwa sari
nulya Luci prapti
tanya sampunipun

Ni Malarsih anauri aris
iya wus mirantos
santri Luci wangsul age-age
atur marang ing Kiyai Bayi
Panurta ngling aris
mring Mongraga wau

Tuwin mring kang sêpuh-sêpuh sami
sadaya rumojong
nulya nuduh mring santri Luci-ne
kinèn budhalêna para santri
ingundhangan aglis
umangkat sadarum

Tinata jèjèr saurutnèki
sadaya wus bodhol
aprayoga ing lampah tatane
ulur ngurung-ngurung kanan kering
miwah kang ngêtêbi
garêbêg ing pungkur

Miwah ingkang jalma niningali
gumêrah punang wong
jalu èstri mèpèt arêbat gèn
ingkang gendhong anak ting jalêrit
yêl-uyêlan sami
tan na rowang umung

Jêjêl nunjêl jujul papan pipit
kang jongkong-jinongkong
sawêrnine pagêr jêro bêthèk
rubuh ingabyak wong niningali
lêbur katrinèki
dènilês lir rumput

Miwah wisma kang cêlaking margi
akèh omah dhoyong
kang ringkih rubuh êmpyak èmpere
nora kêna wong akèh sinapih
wong dodol ting jêrlih
wutah mawut-mawut

Yata ingkang lumampah ingiring
sinaroja ing wong
ingkang anèng ngarsane pangantèn
Jamal Jamil wong ro anrêbangi
pong pêg tong ting tong grung
dhung dhung bêng pung pung brung

Santri nênêm ngêlik ngalik-alik
arum aruntut wor
sinauran ing wong sadayane
pan arêmpêg satitahe muni
mung kalimah kalih
lon lêlah alandhung

Amongraga lampahe awingit
cahyane mancorong
anêlahi pasamuwan kabèh
amiyarsa lêlagone singir
suhuling tyas dhikir
sangsaya anganyut

Tan rumangsa nèng jaman donyèki
mung akerat manggon
apan wus nora kabere-bere
anumusi tyas kang niningali
kathah brêbêsmili
kapênêdên dulu

Myat miyarsa solah-bawanèki
tyase kang mêrongkol
ngarak pangantèn kaya kêpatèn
ting salênggruk wong kari ningali
saking tyas kapengin
sangêt barêbêl luh

Saking bungah-bungahe ningali
bêcik kang tinonton
Amongraga kinanthi astane
mring Ki Buyut Wanahita nênggih
lampahira ririh
kêthuyuk-kêthuyuk

Jayèngraga ambancèr nèng ngarsi
baguse katongton
kang tan wruh dènarani pêngantèn
anèh dhewe sigit anjêlanthir
wong kang nom-nom èstri
kathah kang kêpoyuh

Samya ngucap sru pating kalikik
darapon kadulon
kang liniring runtuh ting garègèl
salendhange wudhar gêlungnèki
kêmbên tan ngopèni
kêndho tapihipun

Datan ana mingkêm lathinèki
kèh nyêngoh mêngongoh
ana ngathungi kinang iribe
raracikan kinang suruh êmprit
ngêgar-gar dariji
ngêblongkên gumuyu

Amung Jayèngraga kang pinindir
rinêbut panonton
sabab bagus dhewe sigit dhewe
kanthèt dhewe bancèr andhèwèki
wokaning pawèstri
dhêrudhus angilu

Kulawirya solahe kinardi
lumaku tinonton
ginaguyu dene lirpênamèng
malah nosot thithik jroning ati
tan madhani ênthik
thik ana wong bagus

Tan wus ucapkên kang niningali
tan adangu rawoh
santri pangarsa kèndêl praptane
jibèg ngadêg ngêpung angubêngi
têpung gêlang pipit
nganti ingkang rawuh

Pêngantyannya lagya praptèng kori
singir salin lagon
asrakal badrun ngala enane
pan gumuruh swaraning asingir
mêksih ngandhêg sami
asrakal anutug

Prapta kèndêl satêngah pêndhapi
pan amangu ngantos
ing jro wisma nulya mapagake
Bok Cênthini kinanthi nèng kori
nora kêna têbih
lan Nikèn Tambangrum

Kanan ingkang ibu Ni Malarsih
wuri mantu karo
Nikèn Turida Rarasati-ne
namung nênêmipun Bok Sumbaling
kang tumut njênêngi
kang sadaya lungguh

Sèh Mongraga kang kering Ki Bayi
kananira munggoh
muri Jayèngraga Jèngwèsthi-ne
kanan Ki Pangulu Basarodin
kang sadaya maksih
ngadêg soring tarub

Langkung tata tetela kaèksi
kang nonton tan rusoh
plalah mêndhêt andha angadêmpèl
andha têpung parik turut pinggir
mung katon rêrai
cukup andêdulu

Sangsaya sru gumêrah swaraning
asrakal dèn-êtog
samya erak pinêksa swarane
miwah kang nonton cilik jalwèstri
sami tumut singir
sangsayèmbuh umung

Samya majêng lampahira ririh
gathuking patêmon
satêngahing kori gêng panggihe
antarane anèng jro lan jawi
gêgantalan gênti
ila-ilanipun

Toyèng bokor sêkar-sêtaman sri
pan kinuman êndhog
tinibakkên kumêprug pêcahe
wus siniram toyèng bokor nuli
tinètès toya tis
ing êmbun ping têlu

Nulya kinèn nêmbah padèng laki
Tambangraras gupoh
mêndhak nêmbah sumungkêm sukune
sarwi ngaras dalamakan iring
tuwin kanan kering
sawusnya alungguh

Nulya tinarik astanirèki
mring kang ibu alon
sigra kinanthi wau astane
wus praptèng gon tata sami linggih
Ki Buyut nêngahi
kang sadaya mêtu

Ingkang kantun amung Jayèngragi
kinèn lungguh kulon
cêlak mring kang raka pinangangtèn
jajar lênggah kilèn Jayèngragi
nuntên Amongragi
nuntên Kyai Buyut

Nuntên Nikèn Tambangraras nuli
Cênthini tan adoh
jèjèr wayang mangkana patute
ingkang ibu nèng ngarsa kapering
Turida Rasati
ro samya nèng ayun

Miwah pra bibi uwa lan nini
anèng wetan kulon
samya rêrasan pating kathuwil
iya talah bêgja Bok Cênthini
tinunggil alinggih
binusanan murub

Dadi pêngantène Bok Cênthini
pamaesan kaot
gêlung gambyong thinèrèkan jêne
apêpêtha lêlatha pipidih
caconthok acênthing
cicithak cêcênthung

Durung ngêrti ngong pangantèn iki
iku apa mêngko
têmu marang Jèngraga bakale
Jayèngraga dene anjêkithit
samya guyu ririh
dhuh mokal yèn têmu

Ukur dèn-gawe ngasrèn-asrèni
patah lanang wadon
pan mangkana pangucape kabèh
nuli lêladèn wedang nèng ngarsi
pra santri kang singir
asrakal wus suwuk

Kantun santri nênêm Jamal Jamil
lilirihan lagon
arang bême ngapinjal kêmpyange
panêrbange myang singire ririh
kataman nabiyi
ya Rasullulahu

Katam Muhammadun ngajan Ngarbi
sauran mangkono
nulya bawane pakam lahumèn
ayatin mashuratin nasili
tabu biha gadin
mashura puniku

Swaranira pan angasih-asih
êmpuk mêntul alon
ngombak-ombak arampak sajake
panrêbangira ngapipir ririh
pong ping ping pêk ping ping
tong ting tong brêng pong brung

Wus dumugi sarukuk kang singir
samya kèndêl aso
sadaya sinungan wedang êtèh
gula batu cêngkuwèh ti kucing
manisan mêpêki
ting-ting satru arum

Wusnya tutug nginum wedang sami
tan ana kalêson
nulya Kyai Bayi Panurta-ne
angandika marang ingkang rayi
dèn kêparèng ngarsi
sun-tuding gawemu

Si Suharja lan Wiradhusthèki
Panukma Panamor
Kulawirya myang santri Lucine
gupuh majêng ngarsane Ki Bayi
angandika aris
mêngko lamun wêktu

Mung parluwa bae salat Mahrib
nulya balya ing gon
pan rakitên kêndhurine kabèh
mangsa bodhoa kanêm si Luci
nulya bêdhug muni
Mahrib dhêng ping têlu

Nulya Ki Bayi salat mring mêsjid
bubar sadaya wong
samya salat santri sadayane
wong nonton wus mulih wênèh kèri
santri jalu èstri
sanggon-ênggon wêktu

Ingkang salat ngiras busanèki
mung Jèngraga karo
Kulawirya samya cucul mulèh
yata Suharja Wiradhusthèki
Panukma Panamir
kang arêbut pêrlu

Kulawirya lawan santri Luci
sigra marang pawon
angundhangi mring magêrsarine
kang sinomanira wus tinuding
pan rinakit-rakit
lan ulamanipun

Jèjèr rata kêndhuri pinarik
ambêngan bot-abot
têpung-gêlang pinggir pêndhapane
tigangdasa ambêng kathahnèki
ancak gêng dènbaki
gotong pat barêngkut

Lam-ulaman tinata sinêling
ulam matêng wutoh
bêkakak wêdhus limalas kèhe
banyak bèbèk ayam lan kêbiri
wuwutuhan sami
kèhe tigangatus

Kajawi kang sinujèn sinapit
rinêmpah kinèndho
kang rinatêng binakar ginorèng
kang linêmbut ingagal sinuwir
ginodhog rinoti
kinukus sinayur

Lam-ulaman pêpak sawarnining
pêksi kewan êloh
samya ingolah kathah carane
cara koja lawan cara kaji
cara Jawa bumi
mawarna kang sêkul

Tumpêng wajar mêgana kêbuli
anggi sêkul golong
sêkul punar kêpyur ura angèn
sêkul biru kêndhit lawan abrit
cêmêng gorèng gurih
loyang pulên wuduk

Jangan mênir dhakowan lan tomis
asêm bobor loncom
cupang kala muncang bênce bècèk
mlêpah kuwah kare gule gurih
ladha dublêg tuwin
windu bubus mungut

Padhamara jangan pindhang putih
bêlkothok myang lotho
pindhang tangkar banyak pindhang gêrèh
pindhang antêp kikil pindhang pipik
pindhang keyong kijing
ece yoding sungsum

Dene ulam ingkang dhèndhèng-ragi
dhèndhèng kripik abon
abon rêmus lan abon wayange
dhèndhèng panjèn pêru miwah ati
abulusan sami
dhèndhèng gêpukipun

Dhèndhèng age daging age ati
age gêndhon tawon
age lidhah lan age umbute
age gêbung age oyod linjik
êmpal êmpuk kisi
lan pal êmpuk duduh

Êmpal tungtut limpa lawan ati
tak kapur kalêpon
ginjêl babad galêng lan sumpinge
babad tala lawan babad jarit
iso srêgan tuwin
glêpah ing bol pêndhul

Gurung widhungan lan sarèn dhidhih
bluthok pênthul pusoh
êmpal sakêndhi-kêndhi gêdhene
sawarnine kalak amêpêki
koyar lidhah gitik
rambak krupuk têrung

Srundèng sêmaradana lan gêbing
sarundèng mariyos
srundèng botor srundèng gundhil dhêle
êndhog kêkamal dhog pindhang abrit
cêplok kamal tuwin
cêplok dadar sawut

Dadar lêmpit dadar wolak-walik
lawan dadar lajon
dadar kobis lawan dadar ledre
cêplok madon lawan cêplok jêngking
cêplok gimbal blênyik
cêplok untup-untup

Êndhog banyak brati lan maliwis
pasiran dhog menthok
crubuk groto gorèngan laronne
gana tawon ênthung gana gundhik
olan-olan gangsir
èbi lawan lur juk

Bêsngèk wadêr bêsngèk tempe pitik
lan bêsêngèk tawon
trinil turlèk bontot miwah burcèt
opor bèbèk banyak menthog brati
por landhak trênggiling
opor bajing gêndhu

Bêkakak gimbal bêkakak kancil
kidang lawan bêlo
pêdhèt gudèl lan mênjangan kumprèng
kang ginorèng myang kang dènbakari
wêwêtahan sami
lan balêbêt kênthus

Gogorèngan kathik lan gulathik
pêking êmprit bondhol
manyar jowan lawan gudhawane
sribombok myang cuwiyun têrinil
lan kuthilang tuwin
dêruk lan drêkuku

Ayêm ati mênjangan lan masin
lan lêmêngan egol
gêthik dara drêkuku lan burcèt
gêthik drigul gêmak bontot trinil
turlèk kathik glathik
myang bang-bangan bubut

Gorèngan badhèr mrêmas lan lêntri
wira soca lênthong
tambra mèlêm arêng-arêng bancèr
gramèh bèkèk bêncolèng lan kêthing
kèpèk wagal gilig
tawès cakul kutuk

Sambêl-gorèng utak jroan ati
brongkos sambêl lethok
sambêl urang sambêl jengkol pête

bêkothok bêlênyik
urip-urip kutuk

Sambêl jintên wijèn lan kênari
sambêl bawang laos
sambêl santên kacang lan kadhêle
sambêl kêluwak lêmpuyang tuwin
cabe mrica cai
dhèndhèng sambêl balur

Sambêl trancam congor pêcêl pitik
lele umbut tawon
laron êndhog wadêr plèlèk gêpèng
rêmpah gorèng gotong sidhat sili
rêmpah ênthung jangkrik
grigit pêlus wêlut

Gêcok bênêm bothok bêthik sanggring
kêndho lawan gadhon
êtum jamur wuku lan polone
barat kêtos êndhog lot cêpagi
druju watu kuping
kukuluban gambuh

Thokolan kacang-wuku
kara kêcipir kangkung lêmbayung
gundha gondhang adhêm ati kêndhal bandhil
mênjawun rajun rêmakjun
kakas banci lan kalêpoh

Combrang srunèn kêciput
rang-urangan ranggitan kilayu
luntas kapas papasan rêmpêlas pakis
kasèmbukan nalam katu
topêng patikan kêrokot

Carême kêpêl pohung
aha gayam panêgowang rahu
sambèng pacing cokol cangkring lan cêmpurit
pancasuda cungcungbêlud
godhong lolobak jêlegor

Brangbrangan boros bêstru
kêndhal kêmladheyan blêgkêtêpuk
kahwa wangon bêlimbing prêkosa sênting
dhadhap sobrang kudhu wêdhung
cêmbirit katisên kêtos

Krangèhan put wahung
jalumampang latêng lan kêmadhuh
soyar yah-uyahan pradapèng kusambi
tikêlan cèplukan bruhun
myang gon pradapèng karangkong

Kucila lan srigunggu
dhèdhètan myang tungkul puyung sêntul
ron giyanti kêmiri ranti sêmanggi
suru tunjung walikukun
popokan lirih brus posor

Itêm biri lan so-un
sarang-burung otot datan kantun
êtim dara tim bandêng bèbèk tim mêri
tim gramèh tambra tim bulus
tim gibas tim landhak mopol

Miwah lalaban agung
dhung-dhungan kacang kacipir timun
terong buncis kêcambah gudhe kêmangi
ranti bodhèh parewêlut
pête jengkol terong aor

Rawisan kulit jêruk
cokol bung gêlagah pupus kêncur
lokak sêlat kobis kucai sêlèdri
patrasèli brambang suru
ramênas sawi rawêtol

Kêceme kêmbang bêku
sêlèdêre salantara êbrut
kêwik singkêl lara gèrèng walang sangit
acar kecap lan tahucu
pêtis lombok abang ijo

Pêpak lawuhanipun
gudhang kuluban lalaban sampun
myang panganan lah-olahan amêpêki
tuwin woh-wohan sadarum
tinata nora kaledhon

Jajuwadahanipun
têtêl sasênik-sênik gêngipun
wajik kêtan salak mili lênga gurih
têtêl bang putih lan biru
têtêl gêdhang jênang dodol

Têtêl jagung jêwawut
sabun gada gêng sapupu-pupu
gêmblong lèmpèng lèn-ulèn pan abang putih
têtêl onggok gadhung walur
puli blêng sagembol-gembol

Wingka pudhak nug-anuk
jumunak gêthuk sagênuk-gênuk
kêrasikan gêplak madu sirat inthil
tawonan lan jênang jagung
gêrontol karag bêrondong

Nuntên sarabi kumbu
êmbêl-êmbêl lopis lan cêngkaruk
kêtan ragèn iwêl-iwêl wulak-walik
lêgandha lêpêt lu-ulu
ampyang gablog êlog-êlog

Lêlonthong unthuk-banyu
kupat tape brêm ledre lan satru
obat-angêt opak jaritan gulali
sarabikang gêti kabul
jipang ondhe-ondhe gandhos

Cêlorot roti-bolu
cêthot êmplèk kêpêl limpang-limpung
rêngginang bang tumpi cêriping gêrubi
calabiya carangmadu
rambutan êbrêm kalêpon

Widaran apêm cucur
loncis gêblèg lêr-ulêran puthu
mayang dhulak bathok cangkir lawan utri
lêmpêr lêmèt lawan pasung
mêniran bantalan jongkong

Myang orog-orog garu
sagon kêmbangpala satru arum
kupapula rakkêling tèn-êntèn rangin
kèci randhakèli mêndut
têbon sumping plèrèd gêmpol

Pradapan ganggêng kanyut
kêmplang walangan sêmar tinandhu
sêmar-mêndêm sêmpora srikaya pipis
kopyortuban sagu jagung
kicak kolak loco mênto

Kang jênang bubur-lêmu
jênang-abang kalong jênang manggul
lahang caca-caca bêndha jênang candhil
grêndul kênul kukus jagung
karangrang galonjor lêmpog

Karangrang kêmbang cêmplung
apêm kocor urat sêga susu
rondhe dhawêt tape-kambang rujak-kawis
kolak kluwa waluh sukun
kinêndha-kêndha lan cao

Woh pisangraja talun
jêruk kêprok ranjam butun gulung
pêlêm nangka srikaya mulwa kuwèni
rambutan jirak kêpundhung
manggis duryan pakèl gowok

Langsêp pijêtan dhuku
dhuwêt bêndha sêmak maja mundhu
sarangan sawo kêleca lan kêcapi
siwalan wunglon kêlayu
jambu wèr kluthuk kêlampok

Sêmangka krai timun
wrêsah salak dhêle têbu awu
kacangcina kêtela uwi gêmbili
kênthang linjik talês kimpul
suwêg gacêng lan gêmbolo

Nyênyamikanipun wus
lah-olahan lan palagumantung
palakasimpar palakapêndhêm dening
sangkêp warnan pasaripun
kêmbang borèh lawan ampo

Sèkêt ancak ginunggung
kêjawi panjang rampadanipun
lan kêjawi ancak ibêr sèkêt supit
sadaya tinata rampung
rampadan sangkêp jabèng-jro

Mangkono wusnya ramput
bakda Ngisa akir wancinipun
Kyai Bayi kang mêntas salat mring masjid
ingiring pra santri agung
ing pandhapa wus mirantos

Samya tata alungguh
sadaya santri saurutipun
têpung-gêlang jêng-ajêngan dènnya linggih
têpung kêndhuri anglanjur
santri nom-anom nèng ngisor

Soring têtarub têpung
kadya kang nginggil pangêpungipun
anèng kasah santri nom lan santri cilik
pandam ting kalêncar agung
padhang lir raina katon

Wusnya sami alungguh
Kyai Bayi angling mring pangulu
miwah marang Sêmbagi Jumêna tuwin
para ri myang dêmangipun
Purasari Pagêrwaos

Samya ingirid mangsuk
marang wisma kang liningan gupuh
praptèng wisma parèstri samya sumingkir
wus tata dènnira lungguh
Ki Sèh Amongraga alon

Ngabêkti mring Ki Buyut
nulya ngabêkti salamanipun
marang ingkang marasêpuhira kalih
nulya salam mring pêngulu
marang Sêmbagi Jumêna lon

Nulya mring pamanipun
Ki Suharja lan Wiradhusthèku
Ki Panukma Panamar Kulawiryèki
myang mring dêmang datan kantun
Purasari langkung anor

Sèh Amongraga sampun
nulya Nikèn Tambangraras ngujung
nguswa suku mring kang raka Amongragi
nulya ngujung mring yangipun
angujung mring sudarmèng ro

Warata sadaya wus
wangsul marang ing panggènannipun
nulya ingkang rayi kalih majêng ngarsi
tur bêkti mring raka ngujung
kalihira gêntos-gêntos

Wusnya mangkono wau
samya donga wabarakalahu
ngala palalihi warahmanurakim
sawusira donga Sukur
Kyai Bayi matur alon

Marang Ki Bayi buyut
suwawi mijil prayoginipun
majêmukan lawan pra wayah nèng jawi
samya ngalap bêrkahipun
ing sampeyan kang tinuhon

Angandika Ki Buyut
iya bênêr mumpung aku wêruh
nulya tindak alon sarwi dèn-jagani
Mongraga kurmat tut pungkur
wusnya kinèn wangsul ing gon

Tata dènnira lungguh
nèng pandhapa Kyai Bayi muwus
mring pangulu kêndhuri kinèn dongani
sung dhahar mule majêmuk
pangulu sandika gupoh

Angadêg ing gyannipun
marêp mangetan dènnya donga sru
donga Rasul mumule majêmuk tuwin
Tulak Slamêt nulyèng Ngumur
nulya mingêr sru swarèng wong

Amin rêmpêg gumuruh
ambal-ambalan ambata-rubuh
Ki Pangulu anutug dènnya dongani
amin sadaya tumungkul
asusuhun nuli lungguh

Ki Bayi lingira rum
marang Luci ki apa wus rampung
Luci matur inggih sampun gênah sami
ingkang gangsali angêpung
ingkang nyêdasani golong

Ngalihdasani ngêpung
nigangdasani saambêngipun
inggih botên wontên kang sumêlang kapti
Ki Bayi nyarakkên wisuh
payo duduk sêkul wuloh

