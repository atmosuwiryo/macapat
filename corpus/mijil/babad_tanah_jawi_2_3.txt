Rêtna Nawangsih asêmu wingit
pan maksih karaos
kala sadèrèngipun panggihe
dening wus manjing sudarawèdi
mangke dadi laki
tan nyana sang arum

asmu ewa merang jroning ati
dèrèng sapatêmon
dening manjing sadulur kakunge
tan andimpe Ni Rara Nawangsih
kalamun akrami
antuk lan sadulur

dèrèng acarêm sang mindha Ratih
maksih gung wirangrong
kakung angantos lunturing sihe
datatita kalangan prajangji
grah sangêt winarni
Ki Agêng ing Tarub

cinarita sampun angêmasi
wau ingkang layon
apan sampun sinare linane
satilare kang ramagung kingkin
karaos sang dèwi
lamun kawlas ayun

tinilar rama ibu ngêmasi
tan ana kang among
anging anganti lunture sihe
angrasani asih dhatêng laki
wus mantun awingit
madhêp ngasmara kung

angadi-adi rupa sang dèwi
bonyo ing pasêmon
anggung angrêsiki sarirane
dhasar sarira amindha tulis
sinawang amanis
suwarnane ayu

asinjang cindhe linatar wilis
pêpilise ijo
jingga maruta kasamêkane
tur rinênggèng parada nut têpi
angêngonang asri
rinêngga mas murub

akalpika jumantên nêlahi
pangabit bang ijo
sêngkang bapang intên panunggule
kadya kilat abarung lan thathit
manise kang singsim
katrangan panunggul

sêkar capaka binayud asri
cêcarang mas kaot
awida jênar arum gandane
rema sêkare gambir malathi
warnane dyan dèwi
lir murca dinulu

waja amindha maniking warih
mandra-mandra mawor
atungtung rangdhi lathi manise
angroning imba jahit ing alis
tingale alindri
manis ing pandulu

suruping arka gumantya wêngi
hyang côndra umiyos
tanggal patbêlas ika kênyare
apindha sinapurnamèng sasi
pamêwah jwalaning
tranggana mawêlu

sang kakung baud marang ing rabi
jiwa raga anor
mulat ing garwa suh rêmpu tyase
kadi cintaka aminta riris
atawang kêkasih
mangsane katêlu

sang dyah ayu tan pêgat liniring
ing sang awirangrong
angrêrêpa kakung panabdane
dhuh mirah ingsun kang mindha Ratih
baya sira gusti
gon ingsun anyatu

pun kakang gusti anuhun kang sih
suka ta kalamon
pêjaha sumungkêm ing padane
upamaningsun sang liring sari
lir tidharsa amrih
turuning sitangsu

lwir cintaka ngambarèng ing langit
aminta kalamon
turunana ing warsa ajape
lir bramara ing tawang ngrêrêngih
sajroning udyani
dènnya amrih santun

sang rêtnayu anulya angliring
pagut ing pasêmon
andèh ing tingal kantun manise
anorakên ingkang madu gêndhis
kakung aningali
manahnya suh rêmpu

sang dyah ingêmban têka ngladèni
binêktèng palugon
apan sampun tumangkêb samire
sapraptaning paprêman alinggih
kalawan sang rêsmi
madyaning kang babud

sang dyah ingaras awanti-wanti
anyêngkah jaja lon
lwir pendah madubrata wuwuse
amrih lunture sihe kang rayi
tansah dèn rêrêngih
juwitaning ayu

sinarèkakên ing tilam amrik
sênggara kalangon
ing jro tilam nêkakkên kaptine
wêkasing sinjang pan sampun kongkih
acampuh ing rêsmi
kepyan kang pulanghyun

sang dyah ayu murcita ing rêsmi
sarira kalêson
marlupa gupe tanpa jiwane
kakungira awlas aningali
ingaras sang dèwi
sinrang ing pangungrum

anglilira kusumaning sari
dèwining paturon
sampun age murca nahing anggèr
lah sarênga lawan sira yayi
dipun tulus asih
mirah jiwaningsun

sampun wêdhar kang apulangrêsmi
pinarak karoron
ya ta sang kakung kaliwat sihe
dhatêng kang garwa tansah liniring
miwah ta sang dèwi
mring kakung sru lulut

upaminira lir pendah mimi
dènira karoron
datan kêna pisah ing kalihe
siyang dalu tansah akaron sih
sangsaya alami
gènira atêmu

sasedane kang rama winarni
atut akaroron
kang mantu anggêntosi linggihe
Radèn Lêmbupêtêng anuruni
gêntosi ngramèki
Ki Agêng ing Tarub

wus alami Sang Rêtna Nawangsih
warnanên kalamon
wus awawrat tri wulan lamine
sang dyah ayu warnaneamanis
lwir purnamèng sasi
warnane sumunu

sampun jangkêp samayaning sasi
gènira ambobot
ya ta ambabar jabang bayine
miyos jalu warnane apêkik
cahyane dumêling
lwir wulan awêlu

rama ibunira langkung asih
kang putra ingêmong
ya ta sampun dawêg panapihe
kang atmaja pan sampun sinapih
mangkana winarni
kusumaning ayu

Rêtna Nawangsih awawrat malih
putra miyos wadon
dumadya kêkalih atmajane
cinarita jalu lawan èstri
wus putra kêkalih
mangkana winuwus

Ki Lêmbupêtêng pan sampun lalis
tan tulus karoron
cinupêt datan panjang umure
Ki Agêng Tarub sampun ngêmasi
mangkana winarni
wau putranipun

kêkalih sampun sami akrami
ya ta winiraos
putra jalu nênggih kêkasihe
Ki Agêng Gêtas Pandhawa nênggih
arine pawèstri
akrama pan antuk

iya Ki Gêdhe Ngêrang winarni
atut akaroron
dènnya palakrama ing kalihe
ingkang raka wau lan kang rayi
mangkana winarni
wau têdhakipun

Ki Agêng Gêtas Pandhawa nênggih
ingkang winiraos
apêputra pêpitu kathahe
cinatur nênêm kang sami èstri
kang sêpuh pribadi
satunggal pan jalu

Ki Agêng Sêsela kang wêwangi
rayi sami wadon
Nyai Gêdhe Pakis panggulune
nuntên Nyai Gêng Purna kang rayi
arinipun malih
nênggih wastanipun

Nyai Gêdhe ing Kare winarni
wus lami karoron
Nyai Gêdhe ing Kare arine
Nyai Gêdhe ing Wanglu winarni
nuli ingkang rayi
nênggih wastanipun

Nyai Gêdhe ing Bokong winarni
rinya miyos wadon
Nyai Gêdhe Ngadibaya rane
sampun jangkêp pêpitu winilis
jalu lawan èstri
kêkadang apatut

datatita kang kawarnèng nguni
kang kocap ing mangko
nênggih wontên winiraos malèh
ing carita pan gantya winarni
Ki Agêng ing Pêngging
punika dhinapur

ingkang nama Ki Agêng ing Pêngging
akêkadang roro
kang adarbe têdhak ing kandhane
Dipati Handayaningrat nguni
Adipati Pêngging
kang adarbe turun

nguni-uni natèng Pajang Pêngging
anama mangkono
Prabu Handayaningrat turune
sirna karatone mung Dipati
Pajajaran prapti
natèng Majalangu

maksih anama pan adipati
cinatur kinaot
sami-sami ika bupatine
aprakosa digdayèng ajurit
asugih prajurit
sugih baranagung

angrèh sakilèning Lawu wukir
nênggih sapangulon
sakidul wukir Baita kabèh
lèring samodra kidul sumiwi
mring Dipati Pêngging
kabawah sumuyud

samya wingwrin kang para dipati
bang lor sapangulon
tan ana kang anôngga bobote
ing ngayuda sing sugih prajurit
myang barana sugih
pirang-pirang turun

Pajajaran praptèng Maospait
sirnaning kadhaton
kacatur amung kabupatène
tan apêdhot sanamane maksih
Adipati Pêngging
marmanya ingugung

mring Brawijaya ing Maospait
tinêmpuhkên ing bot
sampun tinariman ing putrine
kang panênggak antuk Sang Dipati
Dayaningrat Pêngging
wêkasan akantun

patutan sami jalu kêkalih
Kêbokananga nom
ingkang sêpuh Kanigara rane
sabêdhahe nagri Maospait
Adipati Pêngging
sampun lami lampus

sirna agama Buda gumanti
agama kinaot
saraking nabi Dêmak ratune
tanayèng Pêngging kalih pradondi
kang sêpuh ngêkahi
ing Kabudanipun

Kêbokanigara sru martapi
nèng jro kawah dhodhot
sipat karna abantêr lakune
ing sawarsa mijilira saking
kawah lajêng malih
tapèng pucuk gunung

laku ajar ing alami-lami
patine angobong
tan kantênan ing pakuburane
Kêbokanigara mati kapir
wau ingkang kari
Kêbokananga nut

ing sarak sang nayakaning bumi
agama kinaot
sampun antuk wisiking gurune
Pangran Sitijênar gurunèki
lan Kiyai Tingkir
Ki Êrang Ki Butuh

kapat sarênge puruhita wit
anunggal paguron
wus ingèstrèn marang ing gurune
kapat anama ki agêng sami
ing Êrang ing Tingkir
ing Pêngging ing Butuh

dene ingkang kinarya nyêpuhi
dènira maguron
Gêdhe Ngadipurwa sêpuh dhewe
Ngadipurwa puniku ing Tingkir
Ki Gêdhe ing Pêngging
kang dadi pangulu

Ki Gêdhe Butuh ingkang nêngahi
ingkang dadi anom
Gêdhe Ngêrang maragili dhewe
wus umadêg Jumungahe sami
suyud kanan keri
ing agama rasul

miwah sira Ki Agêng ing Pêngging
Jumungah angradon
sampun lami maring kabupatèn
dhasar ing Pêngging tilas nagari
suyud ing agami
Jumungahe agung

jalu èstri anganyar-anyari
rahabe kalakon
jêjêl-jêjêl sabên Jumungahe
kumêrud sagung wong kanan keri
sêsêk anèng masjid
ing sêsinomipun

nênggih sang natèng Bintara
ingkang kawursita malih
kalangkung sangkin raharja
sri naranatèng ngawanti
ambêk paramartadil
sudibya karatonipun
susila santa budya
sumuyud satanah Jawi
samya ngêla-êla marang ratunira

mangkana nagari Dêmak
kasusra ing nuswa bumi
yèn ratu nata agama
santosa tyasira mukmin
winong ing para wali
prabu senapatinipun
Panêmbahan Palembang
ratu murwani ngagami
marbuk arum sumuking nagari Jawa

Panêmbahan ing Bintara
nalika miyarsa warti
yèn ing Pêngging têrahira
Handayaningrat Dipati
mangsuk saraking nabi
langkung gêng Jumungahipun
apan Kêbokananga
wus nama Ki Agêng Pêngging
durung ana sowan mringnatèng Bintara

sanadyan kèh kang mirungga
kang mangun saraking nabi
desa-desa ingadesa
malah suka sri bupati
tan susah tur upaksi
yêkti sokur sèwu sokur
amung Pêngging punika
praja tilas gèn bupati
ing bênêre barang rèh nganggo pracaya

nora kêna anggêgampang
sayêkti tilas bupati
bênêre nganggo pracaya
marang kang dadi narpati
dadya sri narapati
anuduh kang pinisêpuh
Ki Gêdhe Wanapala
kang tinuduh maring Pêngging
ingkang rama mring Ki Apatih Mangkurat

pan sarwi anggawa bantah
bantahe tigang prakawis
pasêmoning ngèlmu tekad
ana walêr sangkêr kêdhik
sang nata ngudanèni
lamun kaponakan tuhu
milarsa tinalika
solahe Ki Agêng Pêngging
wus umêsat Kyai Gêdhe Wanapala

ing marga tan winursita
sapraptanira ing Pêngging
panggih Ki Gêdhe Kananga
salaman wus tata linggih
amindha carèng santri
Wanapala lampahipun
Kyai Gêdhe Kananga
ambagèkakên aririh
tinakenan angaku dhapur pasaja

tan kêlir Ki Wanapala
yèn dutane sri bupati
Panêmbahan ing Bintara
kagyat Ki Gêdhe ing Pêngging
cinipta nyalawadi
dutanira sang aprabu
cinêndhak lampahira
wus bantah asila ukih
sampun amit sapraptanirèng Bintara

katur solahe dinuta
kalamun Ki Agêng Pêngging
èstu amalih pratingkah
lair batin dèn anggêpi
aling-aling agami
ing batin angiras laku
sarwa ajêng sadaya
sinandi ing pangabêkti
panyiptane ngudi tuwuh kabatinan

nanging pasêmoning netya
taksih ugya bupatèni
ananging wagêd anamar
kapêngkok purun ngêmasi
sampun kula wangêni
yèn wus jangkêp kalih taun
sowana mring Bintara
yogya paduka nyabari
apan wajib ratu angapurèng beka

apan punika kaprênah
pêpulunan padukaji
kados purun nunjang beka
mangkana sri narapati
sarèh ing tyasirèki
duk miyarsa aturipun
Kiyai Wanapala
kunêng wuwusên ing Pêngging
saantuke dutaji marang Bintara

Ki Gêdhe Tingkir miyarsa
lamun kang rayi ing Pêngging
atamian dutèng nata
ing Bintara animbali
mopo Ki Gêdhe Pêngging
Ki Agêng ing Tingkir gupuh
marang Pêngging wus prapta
Ki Butuh Ki Ngêrang prapti
êmpaning kang cipta kadya sêsamayan

gupuh langkung sukanira
wau Ki Agêng ing Pêngging
atamian ingkang raka
miwah ingkang rayi kalih
kadya kadang sayêkti
kadange tunggal saguru
Ki Agêng Adipurwa
têtanya amituturi
ya pagene sira yayi ingandikan

marang sang natèng Bintara
têka sira tan lumaris
duraka marang nagara
mèsêm matur ingkang rayi
dene langkung asangli
timbalane sang aprabu
wong dhêdhukuh kewala
tur kiwa desa ngadèsi
botên wontên kajat kapanggih lan raja

kang rakasêrêng ngandika
lah pagene para yayi
mangkono panyiptanira
ratu kalipatullahi
iman ing tanah Jawi
satingkahe wajib tinut
besuk malih yèn prapta
dutane sri narapati
lumakua ingsun kang ngatêr ing sira

môngsa ingsun tegakêna
sanadyan rinira kalih
padha milu angatêrna
iya mring nagri ngawanti
aseba sri bupati
Sang Mahsenapati Jimbun
Panêmbahan Palembang
manawa punika eling
pulunane ana desa ingadesa

pan sadulure bunira
Radèn Patah pan sayêkti
mèsêm alon aturira
wau Ki Agêng ing Pêngging
mandah wong dadi aji
kemutan ujar puniku
sadintên parêmbagan
lèrèn ing wanci ngabêkti
malah sipêng sami ing sadasa dina

ing dalu arêringgitan
nanging bèbèr ingkang ringgit
lakone Panji Susupan
wontên nagarèng Kadhiri
silih namanirèki
Dewa Katon lênglêng murub
ki gêdhe kapat pisan
karaos arasing ngèlmi
pasêmone kadi ta jalining rahsa

nênggih nalika punika
garwane Ki Agêng Pêngging
wawrat sampun sangang wulan
babare sarêng sawêngi
jalu langkung apêkik
sarêng katri praptanipun
kêkuwung nyêrot toya
sami sakala kang riris
kang aringgit bèbèr kinèn akèndêla

sawusnya pinaripurna
pinundhut kang jabang bayi
ingaturakên kang raka
marang Ki Agêng ing Tingkir
pinangku mring Kiyai
Gêdhe Tingkir sami muwus
hèh yayi sutanira
liwat pêkike puniki
ngong masyati Mas Karèbèt namanira

dene nuju wêwayangan
bèbèr rare iki mijil
apêkik tur mawa cahya
bêgjane ingkang mênangi
dadine rare iki
ana kaluwihanipun
cahya lir endracapa
mupakat namanirèki
Mas Karèbèt paringane ingkang uwa

cinatur sapuluh dina
lamine Ki Agêng Tingkir
Gêdhe Butuh Gêdhe Ngêrang
sami nênggani nèng Pêngging
sarêng antukirèki
Gêdhe Tingkir Ngêrang Butuh
mangkana kacarita
antuke Ki Gêdhe Tingkir
saking Pêngging tan alami nuli seda

Ki Gêdhe Pêngging utusan
sapasar ana ing Tingkir
langkung dènira sungkawa
Ki Gêdhe Kananga Pêngging
antuke saking Tingkir
ingkang raka sedanipun
cipta age nusula
aja lami nèng donyèki
kawuwusa malih sang natèng Bintara

wus lami pangantosira
sebane Ki Gêdhe Pêngging
kalih warsa nora seba
lawan amiyarsa malih
tekade ngèlmunèki
Ki Gêdhe Pêngging angaku
nanging maksih ngibadah
kuwat maring pangabêkti
yèn binuka ngèlmune ngèdhèng kewala

wus nora mikir aseba
marang ing Dêmak nagari
pijêr angêbêk kewala
sedane kang Raka Tingkir
lali ing tadhah guling
mangkana dutaning ratu
angêmbani dêduka
Sunan Kudus kang tinuding
marang Pêngging wus mêsat saking Bintara

mung bêkta pêpitu sabat
kang gendhong bêndhe satunggil
bêndhene aran Ki Macan
puniku angsaling nguni
saking martuwanèki
pêcatôndha ing Siguguh
Dipati Têrung ika
Sunan Kudus mantunèki
bêndhe iku mangunahe yèn akarya

ing carita pan cinêndhak
Sunan Kudus duk ing margi
anggung akarya wasiyat
ing desa kang dèn liwati
kali Buthak namèki
Pepe Sima Ngaru-aru
Jimbungan ing Darana
sunan ingkang masiyati
lampahira ing Pêngging sapraptanira

wus panggih atarung bantah
lawan Ki Agêng ing Pêngging
kacêthikan karsanira
Ki Gêdhe Kananga Pêngging
dènira ngrangkêp kapti
antêping tekad angaku
cêpak pamoponira
kokum ing ngèlmu ngandhêmi
pan Ki Agêng ing Pêngging sampun palastra

santanane apuyêngan
sadasihira kaswasih
gumuruh kang arsa bela
Sunan Kudus ngaramati
mung pitu sabatnèki
katon rong lêksa ngandhanu
baris sinang baranang
sabusananing prajurit
kadya guntur gurnitèng barung ampuhan

saanane kulawarga
wong Pêngging samya nututi
gumuruh agurawalan
amung kang bêndhe tinitir
bêndhe wasiyat Pêngging
ngamandhang pun udan arum
bêndhe Kudus Ki Macan
kadya kombang ing wiyati
rame nêmpuh swarèng tawang katawêngan

Susunan Kudus saksana
ngipatakên têkênèki
kang nêpsu sarèh sadaya
kênèng karamating wali
wong Pêngging sami mulih
mênêdi kunarpanipun
ki gêdhe wus sampurna
sigra pinêtak tumuli
lèr wetane dalêm pakuburanira

wusnya matang puluh dina
kang garwa nusul ngêmasi
Mas Karèbèt dadya lola
mung santana kang gadhuhi
prasami gênti-gênti
amurih sakrasanipun
lami-lami diwasa
mundhak sasi mundhak pêkik
wuwuh taun wuwuh kapêkikanira

anulya wau binakta
mring uwa Nyi Agêng Tingkir
dinama sinungga-sungga
mring uwa Ni Rôndha Tingkir
dhasar Ni Gêdhe Tingkir
sugih brana anak putu
keringan tôngga desa
macapat angaji-aji
apan maksih tabête kang sampun seda

Mas Karèbèt wus katêlah
namane Ki Jaka Tingkir
anyalênèh rare kathah
rêmên anyêpi nèng wukir
jurang jro pinggir kali
kalingane roning taru
guwa-guwa jinajah
cipta wijaya jayanti
karêming tyas kawidigdan kawijayan

kang ibu anggung kelangan
mring kang putra Jaka Tingkir
sapuluh wêngi sapisan
antuke mring wismanèki
anggung anut anêpi
mring wong kang têtapèng gunung
ing gunung Selamaya
lan ing wukir jaka pêkik
karungrungan pasabanira ki jaka

wus antuk wisiking tapa
dènira amrih linuwih
ing sinakti kasantikan
kasudibyaning ngajurit
malah praptèng sêsasi
ki jaka pan botên mantuk
langkung prihatinira
kang ibu Nyi Gêdhe Tingkir
dene putra kulina ing wana arga

duk samana nujuprapta
ingkang putra dèn tangisi
pan sarwi pinituturan
cinêgah asaba wukir
dhuh sutèng ulun gusti
manawa sira kalantur
pan wong ing gunung nyawa
ajar iku ngèlmu sirik
durung anut ing sarak jêng nayakèngrat

maksih akèh balênjatan
ngèlmuning wong gunung gusti
mulane kulup aja ta
marpêki wong tapèng wukir
iku padha nyinggahi
marang sarake Jêng Rasul
yèn nêdya puruhita
môngsa kuranga wong mukmin
ingkang padha mêmuri jêng nayakèngrat

kèndêl kang putra sakala
kambonan pituturnèki
dadya angêbon kewala
kêbone ibunirèki
karang katela nênggih
saêlèr dalêming ibu
ki jaka karya guwa
tan kèndêl riyalatnèki
pan alami mêndhêm nèng karang katela

kang ibu prihatinira
cinêgah kalawan pikir
wruh sasmitaning Hyang Suksma
polahe putranirèki
mung jinurung ing puji
lan acêgah mangan turu
pan nyai gêdhe rada
belani putra prihatin
sarta sokuring Hyang narimèng satitah

sah saking karang katela
sira Ki Jaka ing Tingkir
pamit marang ibunira
arsa puruhitèng mukmin
kang ibu angamini
nanging aja lawas kulup
sêsambêrên kewala
supaya ingong ta gusti
aja kongsi kalangso prihatin dahat

datan arsa kinanthènan
kêdah lumampah pribadi
lampahe andarung ngetan
ing Serang kang dipun jogi
kèndêl ing pitung ratri
lajêng wau lampahipun
ngalèr ngetan wus prapta
ing Sêsela kèndêl lami
puruhita marang Ki Agêng Sêsela

tiniti kawijilira
ki agêng rêsêp ningali
langkung agêng trêsnanira
marang Ki Jaka ing Tingkir
dene suwarna pêkik
alus ing manah rahayu
budyandhap wani kalah
tyas pasang graita lungid
pan ingangkat ingakên wayah asmara

ya ta wau Jaka Tingkir
alami anèng Sêsela
ki agêng langkung asihe
ki jaka dinama-dama
tunggil lan putra wayah
sawulan sapisan mantuk
kadhang rong wulan sapisan

têtuwi ngibuninèki
datan kongsi tigang dina
wangsule mring Sela malèh
karasan anèng Sêsela
rare karêming manah
Sêsela dhêdhalang agung
gêdhog karucil lan pruwa

rêmên sinau ngrêringgit
ki jaka anèng Sêsela
dènnya kathah dhalang anèm
Ki Gêdhe Sêsela murah
asih maring dhêdhalang
ki jaka wus bisa manggung
lamine anèng Sêsela

Mas Karèbèt dhasar wasis
sampun sacop lan dhêdhalang
ing krama tindak-tanduke
kapara sêdhêp ki jaka
kagawa dening bocah
marmane kaduk kayungyun
nyênyêngite nora nana

sampun tinumbaskên ringgit
marang Ki Gêdhe Sêsela
winadenan sarêmêne
malah wus kalok kasusra
macapat tôngga desa
kalamun ta wayahipun
angkat Ki Agêng Sêsela

paringgite angluwihi
angarèkakên dhêdhalang
akèh nuhun parapate
kaul anuhun ki jaka
akathah wong kasmaran
dene rare bisa manggung
kari dhalang tuwa-tuwa

cinêkak susraning bumi
ki jaka tan kêna pisah
yèn ki gêdhe mring panêpèn
miwah yèn sipêng pagagan
Ki Gêdhe ing Sêsela
ki jaka tan kêna kantun
tumut yèn nêpi ing wana

ki agêng punika mukmin
among tanine anamar
angudi tuwuh batine
emut yèn trah Brawijaya
mila akarya lampah
anênêdha ing Hyang Agung
winarisana nugraha

mangkana wus pitung bêngi
Kyai Agêng ing Sêsela
sipêng gubug pagagane
kang mêntas binubak anyar
wetan Tarub prênahnya
lèr kilèn ing Sêselèku
wana ing Rencoh wastanya

nuju Jumungah ing ratri
Kyai Agêng ing Sêsela
asare anèng gubuge
Ki Jaka Tingkir nèng dagan
apan dhêkah Sêsela
yèn rêndhêng pasawahipun
sakiwa têngêning desa

lamun katiga anêbih
wana kinarya pagagan
ki gêdhe ngiras tapane
môngka wau cinarita
ing wêngining Jumungah
supêna maring wanagung
nyangking kudhi arsa babad

kasupêna Jaka Tingkir
sampun kapanggih nèng wana
gora rupa ing wana kèh
rubuh samya cinêkêlan
kabèh pucuking gurda
lawan asta têngênipun
dene astane kang kiwa

kêkayon sajro wanadri
cinandhakan pucukira
rêbah prasamya sinèrèt
ki gêdhe sajro supêna
eram pagene bocah
têka mangkono sirèku
nulya kagèt wungu nendra

andulu daganirèki
Mas Karèbèt maksih nendra
ginugah mring kyai gêdhe
kulup sira suwe nendra
apa tan lunga-lunga
ki jaka tangi wotsantun
kula botên kesah-kesah

anjêthung angrasa ngimpi
myarsa ature kang wayah
panyikale ing jro tyase
dene ta nora kayaa
ingsun ingkang anendra
parandene durung sinung
ngimarat ingkang mangkana

gawok titahing Hyang Widi
rare iki môngsanaa
lair batin panêdyane
lagi tibèng gêgêmbyakan
luwih-luwih ing bocah
prandene kapidèn ingsun
pasêmon dudu kinôntha

ki agêng ngandika aris
kulup ngurubna bêdhiyan
payo mêlèk kang asuwe
apan wêngining Jumungah
kalaku yèn wong Arab
mapan sakuwasanipun
mêlèk wêngining Jumungah

wus mubyar bêdhiyangnèki
ki gêdhe mundhut lêmêngan
kêtan lan babakan pule
pan punika sangunira
kêtan winor babakan
pule cinarub sabumbung
ki agêng sarwi ngandika

kulup sira nguni-uni
sadurunge nèng Sêsela
apa nora duwe impèn
ya impèn sabarang-barang
ki jaka matur wêkca
inggih kawula rumuhun
pan anggung kesah amoyang

sabèng jurang sabèng wukir
wontên wukir Telamaya
inggih salèr wetan Ngandong
sawulan ngèngèr kawula
mring Ajar Adirasa
kawula ngimpi ing dalu
pan inggih katiban wulan

pan lajêng kawula bukti
raosipun ingkang wulan
kapês-kapês kadi kênthos
têlas kang wulan satunggal
nèng wukir Telamaya
horêg swarane gumludhug
sarêng sadalu punika

kawula botên awarti
dhatêng têtiyang satunggal
mung sawêg mangke kawiyos
dene paduka têtanya
ki agêng angandika
iya aja tutur-tutur
kulup kang liyan sakingwang

impènmu kaliwat bêcik
ingsun nyawa milwandonga
muga tinêmuwèng têmbe
sangsaya pangungunira
Ki Agêng ing Sêsela
sampuna ajrih ing ngèlmu
kadi ta ginêndhingana

emut kalamun wus pasthi
jalaraning bêcik ala
miwah luhur lawan asor
Hyang Suksma pan wus anitah
ing lokilmakpulira
mangkana ki jaka matur
paran jarwaning supêna

ki agêng ngandika aris
aja sira takon jarwa
pan iku sirahing ipèn
ratu-ratuning supêna
balik pitutur ingwang
sira ngawula ing ratu
sri naranatèng Bintara

yèku kulup bokmanawi
tinêmu supênanira
ingsun anjurung dongane
muga kulup cinêpakna
wahananing supêna
ki jaka nêmbah umatur
kawula darmi lumampah

ing sabda tuwan kapundhi
kyai gêdhe angandika
kurang ingsun nadhah sare
ngong sêdyakakên ing sira
amung yèn kalakona
ing wuri-wuri ta kulup
kêna aliru prabawa

nambungi wahyunirèki
ki jaka matur sumôngga
tan rumaos badan roro
ki agêng wus lêga ing tyas
saengga pêpatungan
ki agêng nêlas kang wuruk
sigra kinèn lumaksana

kunêng malih kang winarni
kadi ta sarêng ing lampah
nanging ginanti kocape
sri naranatèng Bintara
wus puput jênêngira
sedane atilar sunu
nênêm pawèstri satunggal

Ratu Mas Nyawang namèki
puniku tuwa wus krama
antuk Pangeran Cirêbon
Pangran Sabranglèr panênggak
ingkang gumantya nata
kang rayi malih pan jalu
Pangran Sedalèpèn ika

anulya kang rayi malih
anama Radèn Trênggana
Radèn Trênggana arine
nama Radèn Kandhuruan
malih Radèn Pamêkas
dene kang umadêg prabu
tan alami jênêngira

Pangran Sabranglèr wus lalis
malih kang umadêg nata
Radèn Trênggana ingèstrèn
dening para waliyulah
jumênêng Sultan Dêmak
sapunika gancaripun
Panêmbahan ing Bintara

patihe tumut ngêmasi
sira Ki Patih Mangkurat
atmaja jumênêng patèh
nama Patih Wanasalam
matihi Sultan Dêmak
kadya bapa wagêdipun
Kyana Patih Wanasalam

mêwahi nagri Ngawanti
arjane karatonira
suyud pra dipati kabèh
tan pae lawan kang rama
dènnya nata agama
wantu-wantu marbuk arum
kongas ngadil ing parentah

mangsuli carita malih
Mas Karèbèt kalanira
anglakoni pituduhe
Kyai Gêdhe ing Sêsela
kinèn suwitèng Dêmak
saking Sela antukipun
mring Tingkir matur ngibunya

kang ibu sarèh tur aris
iya bênêr iku nyawa
Ki Gêdhe Sela tuduhe
ana kang sun arsa-arsa
iya nanging antèkna
baturira roro iku
dènira amatun gaga

têlung dina êngkas uwis
nulya sun kon ngatêr sira
ana pamanira dhewe
suwita Sultan ing Dêmak
yèku sundhulan ingwang
anama Kiyai Ganjur
anglurah ing Suranata

ya iku jujugên nuli
angaturna marang sultan
ki jaka suka manahe
myarsa kang rayi bunira
sampun suwitèng Dêmak
ki jaka ngrencangi matun
gaga rencange bunira

sadina tan arsa mulih
ki jaka anèng pagagan
kidul wetan pagagane
ciptane nuli têlasa
agya lumakwèng Dêmak
mangkana mêndhung tumiyung
prapta riris wanci ngasar

anuju Sinuhun Kali
kondur saking Pamantingan
lumampah têkên êcise
ki jaka anèng pagagan
inguwuh saking jaba
kulup-kulup sira iku
aja pijêr matun gaga

kèndêl Susunan ing Kali
jaga jawining pagagan
asora pangandikane
marènana matun gaga
nuli asuwitaa
maring Dêmak sira kulup
sira uga bakal raja

amêngku ing nuswa Jawi
wusnya ngling anulya kesah
lajêng mangalèr lampahe
angêtutakên kang tingal
dangu wus tan katingal
ki jaka sigra umantuk
tutur marang ibunira

kang ibu suka miyarsi
kulup nuli lumakua
aja angêntèni anggèr
uwise pagaganira
sun sambate ing wuntat
tuk sabdane Wali Kutub
Susunan ing Kalijaga

cinatur sampun lumaris
ki jaka mring nagri Dêmak
lawan bature ibune
kêkalih kinèn ngatêrna
prapta nagara Dêmak
anjujug Kiyai Ganjur
kature panggambuhira

cinatur sampun katur
Ki Jaka Tingkir suwitanipun
marang sultan kadênangan praptanèki
nglumpati balumbangipun
sarwi mungkur duk mancolot

atêbih tibanipun
sultan umiyat suka kalangkung
lan apêkik sumunu wênês amanis
luwês lêlewanira lus
wani kasor andhap asor

titih ing tindak-tanduk
sêdhêp angucap pamulu alus
mêlas-asih kang umulat prasamya sih
langkung sihira sang prabu
kinathik jroning kadhaton

sampun pinundhut sunu
dadya putrangkat nênggih tinuduh
anglurahi wadya wira tamtamèki
sa-Bintara wus misuwur
lamun putrangkat sang katong

sinung jêjulukipun
Rahadèn Jaka Tingkir sumuwur
purwaning sih Sultan Dêmak agêng kang sih
katon kaprawiranipun
maksih rare wus kinaot

yèn kala sang aprabu
cangkramèng wana ki jaka tumut
kinèn bujung ing macan sami satunggil
kacandhak sima angringkuk
binopong katur sang katong

sang nata suka guguk
miwah yèn amêng-amêng ing banyu
datan pisah sira Radèn Jaka Tingkir
munggèng cêcanthiking jungkung
ing ngarsanira sang katong

lamun sang nata dulu
bangawan ana bajul cumungul
kinèn nyêkêl ki jaka sigra gêbyuri
binujung kêna kang bajul
binopong katur sang katong

sangkin agêng sihipun
Sultan ing Dêmak langkung angugung
ngêla-êla marang Radèn Jaka Tingkir
satadhah busananipun
wus sami lan putra katong

nagri Bintara kasub
korak kasusra suwur-misuwur
pratingkahe sira Radèn Jaka Tingkir
anèh tan mambu wong dhusun
sêkti lan dhapur dadya lok

abagus ambêgnya lus
lan amawi kang cahya sumunu
animbangi lan para putra narpati
kapara ngungkuli tuhu
ing polah lawan pasêmon

sih para dipatyagung
miwah para santana sih lulut
Kyana Patih Wanasalam langkung asih
wong sanagara sumuyud
sinami lan putra katong

karya jêtung yèn langkung
akarya ngungun ingkang andulu
nadyan kathah para putra kang apêkik
kari manis cahyanipun
sêdhêp-sêdhêp ing pasêmon

luwês lêlewanipun
alus anulus sarèh aruruh
sarwa mêntas aputus pantês rêspati
atitis lamun ingutus
atètèh tatag atanggon

tuhu lamun pinunjul
wong sa-Bintara asih kayungyun
juwêt ojat mung angucap Jaka Tingkir
tuwa nom anggung anggunggung
gêdhe cilik lanang wadon

wong jagong rubung-rubung
miwah wong liwat ing lurung-lurung
kêmba yèn tan muwus Radèn Jaka Tingkir
jog tangi turu thuk-uthuk
Jaka Tingkir dèn wiraos

padha lanang sih lulut
singa kang mulat sapisan kudu
aming kalih singa mulat kaping kalih
kudu mulat kaping têlu
lumrah wong kabèh mangkono

lamine tan kawuwus
Rahadèn Jaka pinundhut sunu
anglurahi wadya wira tamtamèki
kasubagèng rat pinunjul
mangkana wau sang katong

muwuhi wadyanipun
wira tamtama kang patang atus
pinundhutan sutaning mantri bupati
wong padesan urut gunung
kalêbu yèn wus kinaot

jinajal sadaya wus
mangkana wau ingkang winuwus
kocap wontên wong Kêdhu wismane Pingit
wong gumadhug têguh timbul
kumêdul katiban towok

binêdhil gundhulipun
tan ana dhèdhèl siji kang rambut
mimis timah luluhe kadya gulali
anama pun Dhawungawuk
kaliwat saking akêdhot

sabarang braja pupug
nora tumama mring Dhadhungawuk
arsa manjing wadya wira tamtamèki
dhêdhapurane asaru
tan pantês cêlak ing katong

darojog praptanipun
Rahadèn Jaka Tingkir angrungu
lamun arsa manjing wira tamtamèki
jinajal ing karsanipun
dene nèng jawi wus kalok

ingawe cêlak sampun
sinuduk sadak Ki Dhawungawuk
jaja bêncah niba lajêng angêmasi
angêjèpi kancanipun
sadak kinarya anggoco

tatune ajur mumur
sangkin awuwuh ing kalokipun
digdayane sira Radèn Jaka Tingkir
ana wong têguh atimbul
sinuduk ing sadak losoh

ing lami-lami katur
lamun Ki Jaka Tingkir anyuduk
wong atêguh sinuduk sadak ngêmasi
bêncah jajanira têrus
samirsanira sang katong

wong arsa manjing iku
wira tamtama jinajal lampus
pan sakala nir ing trêsna asêsiwi
Sultan Dêmak langkung bêndu
tyasira kalangkung gosong

jaja malatu-latu
padoning lathi anggung kumêdut
Kyana Patih Wanasalam dèn timbali
wus praptèng byantara prabu
asru ngandika sang katong

hèh apatih sirèku
apa tan ora mulat lan ngrungu
ing sarune tingkahe Si Jaka Tingkir
anglunas tanpa dosèku
ngalasakên prajaningong

iya tundhungên gupuh
ana ing alas bae kang patut
nora pantês wong mangkono nèng nagari
siji aja wèhi batur
dimènepinangan ing mong

andaka mesandanu
miwah dipôngga warak lan sênuk
wus mangkana moga ta sang ratu ngadil
paring yatra limang atus
ya ta ngandika sang katong

paringna diyat iku
marang warise iya kang lampus
kang pinatèn iku wong Kêdhu ing Pingit
nuli mêtua dèn gupuh
kyana patih nêmbah miyos

Patih Wanasalam praptèng jawi
panggih sang wira nom
dhinawuhkên nênggih timbalane
dika tampi dukane ramaji
anggèr dipun aglis
andika tinundhung

botên kalilan ngancik nagari
timbalan sang katong
radèn jaka sandika ature
dhuwungira ingaturkên nuli
kancanira sami
sadaya wêtu luh

lajêng saking pasowan sang pêkik
sumaput kang panon
sarwi rumimong bahu kampuhe
Patih Wanasalam duk ningali
rêmpu ing tyas rujit
angadhuh ambêkuh

datan sagêd ngambêngi dukaji
atêmah wirangrong
miwah wong wira tamtama kabèh
kawigaran gugur barang kardi
samya dahat sêdhih
sih ing lurahipun

ngidul ngetan lampahe sang pêkik
saking praja momor
lir sinampirakên sarirane
lêsu lêsah syuh ing tyas kaswa sih
lêpas ing lumaris
praptèng wana gubug

arsa mantuka dhatêng ing Tingkir
tyasira kacangkol
bilih ngèmbèti marang ibune
dadya nêmah matiyèng wanadri
nêmbing jurang bambing
gronging gugur gunung

lami dènnya tilar tadhah guling
nèng wana sang anom
pinggir kali kalingan pêpèrèng
rompok rumput sor rampal arumpil
maruta momor ris
mangêb singub-singub

tambuh solahnya sira sang pêkik
pamikire karon
kuwur karantan rêmpu ring tyase
kadya mèt marga marganing pati
pringganing wana grit
rinok mamrih ripu

mawantah ring taksaka marpêki
mangang nèng parang rong
wus cinandhak bujôngga janggane
pinrih manaut mangatêr pati
sarwa gêng lumindhih
tan lumawan ing yun

tinut anglès sira tanpa nolih
lumayu pan anglos
radèn jaka kepon kaku tyase
sarwa sinuwèk muka katarik
rêkatak mring pêthit
rinèntèng rinampung

tanpa sesa sarpa sarira nir
mulat ing lor kulon
pragalbagêng gul-agul gora rèh
makrura mangrêbut marêpêki
anggro manggarang grit
anggrêgut anggangsur

dyan manêmpuh parêng rok makait
kuwat sru mangwason
silih ungkih apêngkoh kalihe
kakah-kakahan kukuh tan kongkih
sira Jaka Tingkir
anêpak anapuk

kang mong kontal katapêl kapilis
kapalêsat adoh
muka mêkar katimpal katampèl
kapanduk kras pangarasan keris
karêrês kaèksi
pragalba wus lampus

duk muk moyang awêngi wana writ
gora gra pringga wor
radèn jaka kiyu kuwayone
sariramarlupa lupwèng bukti
gumiling gumlinting
soring taru-taru

anglês ngênês kêkês tyas amingkis
kasangsayèng kapon
mêlêk kapêlak amrih lampuse
alimutan lali ta nglimputi
prapta marutaris
riris awor lesus

gumuruh gra gora gêgêtêri
kadyarga wrêksa sol
sêmpal papal kaparapal rame
anglir ginênjong agonjang-ganjing
gênjot graning wukir
ruara gumuntur

manêmpuh prahara ori wêrit
kwèh dhadhal kabêdhol
gurnita tur gêtêr patêr dhêdhêt
kumarasak sumrak erawati
pracalita tarik
angrok kuwur-kuwur

pamèng gora bayu bajrapati
pataka kadyandon
durnimintaning krura rampase
tapis taru-taru roning mari
kumêntar kêntaring
pracôndha cumundhuk

ambalasah mangrèh bosah-basih
gumêgêr liru gon
gumulung kang galinggang sumèlèh
salah sumaladhang kanan keri
pokah puh kapalih
rubuh kabarubuh

horêg gumrêbêg anggêgirisi
giras sato êrod
ubyung mabyungan jro wana kabèh
maputêran patêr maratani
katawêng sawêngi
maunêng mangunkung

bangun sang pêkik kadya pinêtik
rêktèng wetan katon
riris aris maruta arèrèh
wungu pungun-pungun sang apêkik
mawantah tumitih
matuh lampahipun

pringganing marga tumpês katapis
sarpa andaka mong
walêr sangkêring wana tilase
nabrang wukir Kêndhêng ngidul prapti
ing Jatimadyaris
wontên kang kapranggul

padaning wukir kaparèng kali
kalingan lêlengkong
Ki Gêdhe Butuh nênggih lampahe
tanpa rowang arsa anglurugi
ajar kari siji
anèng gunung Bêluk

kayogya para parêng kapering
ki gêdhe anguwoh
hèh mandhêga sira kuwe rare
tanpa rewang ana ing wanadri
kêndêl marêpêki
ki gêdhe andulu

jaiting netra lêlêkêraning
wadana kang tinon
sira iku kêna ingsun badhe
sêsikutan mirib kakang swargi
Ki Agêng ing Pêngging
rêmpaging pamulu

nanging pidêksa pêkik sirèki
sausap mung kaot
sarwa sêdhêng dhapurira kabèh
kangjêng kakang kadhuwurên kêdhik
sumaura aglis
ing ngêndi wijilmu

mèsêm sumaur inggih ing Pêngging
kang mêningi wartos
kula amung mêningi cature
Ki Agêng Kananga kang sêsiwi
Ki Butuh nulya glis
kang putra rinangkul

ya pagene sira anèng ngriki
kang putra turnya lon
wus tinutur sadaya polahe
amiwiti malah amêkasi
angungun miyarsi
Ki Agêng ing Butuh

ingkang putra wus ginawa mulih
prapta munggèng suro
Ki Gêdhe Ngrang ingutusan age
praptèng Butuh wus dèn pituturi
yèn têtilarnèki
kang raka rumuhun

Kyai Gêdhe Kananga ing Pêngging
dyan rinangkul gupoh
lir pawèstri Ki Ngêrang tangise
ing nguni têtinjo mring sirèki
mring Pêngging wus sêpi
wakira kang mundhut

ginawèng ibunira mring Tingkir
wus eca tyas ingong
mêngko sira jêbule mangkene
dèn narima titahing Hyang Widi
jaman bakal lêwih
papa kawitipun

ing jaman rok pêpasthèn pinanci
sadurunge miyos
pêpasthène wus dadi ginawe
nêmu papa aja êsak sêrik
ki jaka miyarsi
ing rèh sipat madu

ki gêdhe kalihnya wus angênting
pamulange marang radèn jaka
pratingkah bênêr lupute
tuna dungkaping laku
laku ala lan laku bêcik
nêngên kalawan ngiwa
andhap miwah luhur
ki jaka wiwit graita
pan kaduwung solahe ing nguni-uni
èstu tan kalêrêsan

tuwin pratingkahing para nabi
nabi ingkang ngiras dadi raja
miwah nabi bae-bae
tinutur sadaya wus
lêlakone sawiji-wiji
miwah ratu satriya
ing nguni kang sampun
kawilang ing kautaman
kang wus dadi pratingkah têpa palupi
ing kaluhuranira

wajib tinula tinali-tali
barang tindak yèn tan ngambah madya
adoh saking utamane
yêkti nistha tumêmpuh
satêmahan jinis lan eblis
radèn jaka miyarsa
ing rèh kang satuhu
ngaduwung kang wus kaliwat
pratingkahe tan ana bênêr sawiji
awit graita tuwa

wus winisik ing rèh madêg aji
kalih wulan nèng Butuh ki jaka
nulya kinèn wangsul ngalèr
bokmanawa dinangu
denging Sultan Dêmak anuli
kawruhan durung têbah
yèn nora dinangu
nadyan sira nyêlabranga
aja adoh saking Tingkir saking Pêngging
manawa ingulatan

sigra ngujung mring sang paman kalih
nguswa suku sira Radèn Jaka
Tingkir lajêng mlampah ngalèr
prapta ing Dêmak sampun
jawi kitha mêlingkên aglis
akathah cêcolongan
panggih lurahipun
tanya bilih Sultan Dêmak
wus andangu kancane atur pawarti
yèn dèrèng sapunika

tyasiralit Radèn Jaka Tingkir
pamit mring kônca nutugkên moyang
prasamya sarwaspa ture
inggih wus pitung tangsu
nanging sampun paduka nêbih
mêsat saking Bintara
praptèng Pêngging dalu
dêdagan kuburing rama
cinarita sawêg angsal kawan latri
nulya miyarsa swara

hèh sirèku aywèng gung prihatin
balik nuli sira angungsia
angidula ngetan kene
ngèngèra wong dhêdhukuh
kidul wetan ing Gêtasaji
sarèhe lakonana
Buyut Banyubiru
dene olih tuduh sira
nulya kagyat awungu dyan jaka aglis
dènnya anis anamar

santanane tan wontên udani
radèn jaka angidul angetan
mring Banyubiru jujuge
dhukuh pinggiring gunung
kidul wetan ing Gêtasaji
wontên wong amartapa
Buyut Banyubiru
sami-sami Sêlam anyar
ragi bantêr ki buyut dènnya martapi
sinung ilhaming tingal

nênggih wontên kang winuwus malih
sami wayahira Brawijaya
katawur saênggèn-ênggèn
duk bêdhah Majalangu
Radèn Jômbalika angili
anèng wukir Dumilah
pan ing wukir Lawu
nanging maksih laku Buda
lami-lami amangsuk agama suci
pakaryane martapa

Radèn Jômbalika asêsiwi
nênggih akêkasih Ki Mas Mônca
wantêr tapa maksih rare
bagus suwarnanipun
sura tilar ing tadhah guling
sampun ingambil anak
mring Ki Banyubiru
Mas Mônca dinama-dama
salamine wantêr tilar tadhah guling
anèng Banyugêdhahan

wus winulang jaya wijayanti
Ki Mas Mônca nèng Banyugêdhahan
ki buyut iku karsane
ingudi maring tuwuh
dene têrahing Majapait
supayane antuka
pratêloning wahyu
nanging ki buyut waspada
ing pêpancèn satriya sawiji-wiji
ki buyut nora samar

ingkang putra pinêthèk pribadi
mung tibane ngêmbani kewala
nora dadi ratu dhewe
Ki Buyut Banyubiru
pamêtike mring putranèki
kinèn narimèng titah
sokur ing Hyang Agung
dadi patih pira-pira
alah silih kurambyangan tanpa dadi
patih angur dadia

kyai buyut buka rahsa gaib
kulup ingkang bakal ratunira
kari rong dina praptane
ana ing Banyubiru
wusnya tigang wulan nèngngriki
kari saparon kênthang
jumênênge ratu
pan ingsun mèlu angreka
mrih rikate adêge sri narapati
besuk kêkuthèng Pajang

iya lamun uwis ambênêri
parêng ing waktu tibaning môngsa
kulup têka gampang bae
sira kang among besuk
karatone sudibya sêkti
wingit tur kinajrihan
ing parangmuka wuk
yèku trah Handayaningrat
kakang adhi lan sira nging tuwa kêdhik
Mas Karèbèt namanya

ingkang putra anarimèng wangsit
ya ta wusnya prapta ing antara
Ki Jaka Tingkir praptane
nèng dhukuh Banyubiru
pan sinungga-sungga tan sipi
sampun ingakên putra
mring sira ki buyut
kinadang lan Ki Mas Mônca
sawusira nêtêpi ing tigang sasi
anèng Banyugêdhahan

kyai buyut amardi ing wangsit
pangatage marang kang putrangkat
adhuh anggèr wus sêdhênge
môngsa tibane wahyu
angatona anggèr dèn aglis
mring ramanira Sultan
ing Dêmak amupung
rêndhêng ngadhaton Parwata
iki pan mèh kondure marang nagari
kadya anganti sira

ingsun nyawa iya kang gawani
sarat masrut kang dadi jalaran
Sultan Dêmak pamawuhe
lêmah timbulan ingsun
lolohêna ing kêbo benjing
angamuk tanpa lawan
Sultan Dêmak kuwur
tan ana kang nguwisana
pra prawira kèh picondhang nandhang kanin
gègèr ing pasanggrahan

purwanira dinangu sang aji
Sultan Dêmak kadya sayêmbara
patine andanu anggèr
Mas Amônca sirèku
aja pisah rina lan wêngi
kalawan kakangira
kalih sami nuhun
Ki Buyut ing Banyugêdhah
akèn karya gèthèk nganak putunèki
dene ingkang pinatah

tinumutkên marang radèn kalih
wuragile Buyut Banyugêdhah
kalawan pêpulunane
Ki Majasta puniku
Jaka Wila sutanirèki
Ki Buyut ing Majasta
mring Ki Banyubiru
apan kadange panênggak
wuragile gih punika Ki Wuragil
kinèn tumut amonga

saparane Radèn Jaka Tingkir
aja pisah dadya wong sakawan
wus samêkta karya gèthèk
santosa wus abakuh
mêdal lèpèn Dêngkèng umilir
mangkat rahadèn jaka
saking Banyubiru
ki buyut pangatêrira
pinggir lèpèn Dêngkèng miwah ingkang rayi
Ki Buyut ing Majasta

Buyut Banyubiru wanti-wanti
pamisike marang radèn jaka
wusnya numpak kali Dêngkèng
anjêlèh Kyai Buyut
Banyugêdhah nêngèng wiyati
wus milir gèthèkira
Ki Majasta tumut
sawusnya ungkur-ungkuran
ingkang milir ing Majasta sampun prapti
kèndêl ing tigang dina

nèng wismane Buyut Majastèki
anulya mangkat milir mangandhap
Ki Majasta ngatêrake
Jaka Wila puniku
pinitungkas lan Ki Wuragil
dèn bêcik aja pisah
lan gustinirèku
wangsul Dêngkèng Ki Majasta
kang umilir wong sakawan pan lastari
kêkalih ngagêm satang

Jaka Wila lawan Ki Wuragil
anyatangi radèn kalih samya
ingkang angagêm wêlahe
ayêm ing lampahipun
wusnya anjog bangawan Picis
milir anèng bangawan
aris iliripun
ing pukul pat mêndhung prapta
cinarita riris lawan marutaris
kêkês ayêm kang lampah

mêndhung tumiyung kadya mayungi
wus andungkap wau lampahira
anjog ing kêdhung Srêngenge
cinarita ing ngriku
punang gèthèk mubêng tan milir
nênggih ratuning baya
kayangane ngriku
angadhaton kêdhung Surya
baya putih Ki Baurêksa namèki
balane ambêbegal

Patih Jalumampang kang angirid
prajurite kalih atus baya
gêgujêg ing gèthèk gêbèl
toya kadya kinêbur
langkung rame dènira jurit
kacatur Mas Amônca
prakosa atêguh
mèh sami lan radèn jaka
prawirane undha-usuk nora têbih
kasuran kadigdayan

cinarita ramening ajurit
radèn jaka kang aprang jro toya
lan Baurêksa ratune
pira-pira kang bajul
kang tinumpês kasor ing jurit
ratune baya pêthak
kasor prang anungkul
balane wus kathah pêjah
panungkule jangji pajêg bajul siji
ing sabên-sabên warsa

ingkang aprang nèng jabaning warih
Mas Amônca unggul yudanira
Jalumampang ing patine
sinabêtkên ing kayu
bajul pitung puluh kang mati
dene Ki Mas Amônca
kang kari malêdug
samya lumayu sarsaran
kang lumayu angungsi ratunirèki
kapranggul radyan jaka

ngungsi urip awêkasan pati
radèn jaka nèng kadhaton baya
kadi wisma dharat bae
pitulunging Hyang Agung
anjurungi mring Jaka Tingkir
mangkana sampun mêntas
saking jroning banyu
bêkta bajul kawan dasa
Baurêksa ngaturi ngatêrkên milir
nyôngga ing gèthèk samya

saking kêdhung Baskara wus milir
tan amawi amêlah anyatang
eca rikat pamilire
praptèng babagan Butuh
samya sayah rahadèn kalih
kuwayon dènira prang
aripe kalangkung
samya kèndêl gèthèk samya
wus ingugêr rahadèn prasami guling
arip sarowangira

cinarita Jumungah marêngi
lingsir wêngi saking lèr kang cahya
nalika wahyu dhawuhe
muncar kadya andaru
manjing marang Dyan Jaka Tingkir
waridah ing karajan
wus angalih pulung
pulungira Sultan Dêmak
nganti sangat mring putrangkat Jaka Tingkir
eca panendranira

Gêdhe Butuh prawira marêngi
asru ginugah agah-agahan
wus winangsit ing êsite
sampun binêkta mantuk
ingisenan raja pakarti
lawan nagara krama
myang sandikara wus
lawan Ki Gêdhe ing Ngêrang
wus animbul muwuhi kawijayanti
traping pranata marta

kinèn aja rusuh ing ciptèki
yèn amriha ramanira sultan
rusaka enggal sedane
iku cipta kang rusuh
nora patut wong dadya aji
pan ramanira sultan
agêng trêsnanipun
pan sira pinutra-putra
lamun sultan suruda kita gumanti
têdhanên ing Hyang Suksma

dèn angungsi nênêdhèng Hya Widi
kang agawe bumi langit Allah
jinaluk maring kang gawe
sedane rama prabu
gumantia marang sirèki
nêdya angaubana
mring têtilaripun
pan aja kongsi kauban
marang para putra ing Dêmak jalwèstri
cipta dèn aubana

suksmanira jroning badan iki
sira adua lan suksma purba
iku nunggal pakartine
yèn sira anjêjaluk
mring Pangeran ing tyasirèki
ingkang kaprah ing wadhag
tangèh nora jêbul
apan jatining Pangeran
lêwih saking lêmbut jinuput tan kêni
nora rah nora prênah

wus amrênah ana ing sirèki
suksmanira môngka juru basa
amor ing sih saèsthine
ywa mandhêg aywandarung
tuna liwat kurang patitis
sayêkti tan tumêka
panjalukirèku
yèn was-was nora jinawab
pan kadohan tan tutug ing prênahnèki
angèle wong nênêdha

sinung rakit panêdha kang rêpit
sinarapat saking ing makripat
rinikat ing kakekate
wutah Kiyai Butuh
mring kang putra Dyan Jaka Tingkir
wusnya nêlas winulang
mangusapi suku
saking ing Butuh gya mangkat
wong sakawan numpak ing gèthèk wus milir
milir lir linayaran

pan sakêdhap lampahe sang pêkik
praptèng tindak ginêthok gèthèknya
kang bajul kèndêl lampahe
ngandika radèn bagus
bajul kinèn mulih manginggil
marang kêdhung Baskara
mêntas sang abagus
nèng dhusun Bulu winastan
ingalihkên ing tindak namane mangkin
mêgatruh lampahira

radèn jaka pêparentah maring bajul
wus padha muliha aglis
mring kêdhung Surya sirèku
sun mari lumakwèng warih
wiwit dharat bae ingong

sigra bajul anungsung pating kacêbur
mèt suguh samargi-margi
bajul kang kamargan suguh
mring dutane ratunèki
satingkahe wus kadya wong

ya ta wau lampahira sang abagus
angalèr ngilèn lastari
ing Majênang marginipun
ing Garobogan dèn jogi
cêlak parwata lor kulon

cêlak saking pasanggrahan sang aprabu
tunggangan Parwata wukir
pasanggrahan lir kadhatun
pan sabên rêndhêng sang aji
nèng Parwata angadhaton

yèn katiga ing Dêmak gènnya ngadhatun
dadya kadhaton kêkalih
mangkana wau sang prabu
wus têrang mangkya sang aji
arsa kondur angadhaton

maring Dêmak undhang kaping tiga wurung
kadya wontên kang dèn anti
wau ta ingkang kawuwus
sira Radèn Jaka Tingkir
kalawan sarowangnya wong

anèng wana ngupaya maesadhanu
wusnyantuk dipun lolohi
lêmah saking Banyubiru
kêbo nuli kirig-kirig
mobat-mabit bêkos-bêkos

anjênggilêng kipat-kipat anggêgambul
ginêtak maring sang pêkik
kêbo jênggirat wus mamprung
marang ing Parwata wukir
anjog pasanggrahan katong

lajêng ngamuk anggambul arsa nênumbuk
kagyat sagung para mantri
kêbo prakosa angamuk
pondhokan dèn obrak-abrik
gègèr malêdug punang wong

tinadhahan ing gêgaman akèh rêmpu
gumuruh swaraning janmi
kadya parwata gumuntur
wadyalit samya angungsi
ing pasanggrahan sang katong

kagegeran wadyanira sang aprabu
prawira tamtama mijil
mapagkên ing kêbo ngamuk
ginanti sawiji-wiji
karo tangan nabok kêbo

wus ngadate wadya wira tamtamèku
karo tangan amatèni
ing banthèng maesadhanu
lumrah wadya tamtamèki
kadigdayane anabok

sabên-sabên pêpathak maesa sumyur
nora kongsi amindhoni
ing mangke maesa têguh
nora karasa binithi
tuwin tinapuk tinabok

tamtamane ingundha sinundhang timbul
siningat nora ngênani
ingundha kombul tumimbul
kumêdut wêtênge sami
tuhu yèn sami kinaot

sakancane nora pasah dening sungu
lêsahe dèn uli-uli
dadya katur ing sang prabu
kinêrig kang pra dipati
kêbo ngamuk kinèn bendrong

ing sanjata lêmbing pasêr miwah busur
rumagang kang pra dipati
sawadya mangsah anggrêgut
binêdhilan ora osik
rêmpu lêmbing ganjur waos

sangkin galak pangamuke wuru liwung
angundha anênumbuki
rusak balane sang prabu
akathah ingkang ngêmasi
miwah kanin ting balocor

dadya katur Sultan Dêmak langkung bêndu
cinatur wus tigang bêngi
yèn surup kêbo lumayu
mring wana enjinge bali
ngamuk ngobrak-abrik pondhok

wadyanira kang pra dipati malêdug
mangkana sri narapati
têdhak pribadi nèng panggung
wadya tamtama nèng ngarsi
gêgaman kabèh maleyot

ing nalika Jaka Tingkir praptanipun
lampahe malipir baris
apan kadya andêdulu
wong papat ingkang angiring
saking pêpanggungan katon

Sultan Dêmak tan samar awas andulu
hèh Jêbad ika Si Tingkir
ingkang ngiring wong têtêlu
iya ingsun nora pangling
lah warahên sutaningong

apa wani sun adu lan kêbo ngamuk
kang prakosa ambêg julig
mantriningsun akèh lampus
yèn silih nguwisi kardi
bisa nyirnakakên kêbo

sun apura iya ing sadosanisun
sigra Jêbad awotsari
lumayu prapta gènipun
dhodhok asru dènira ngling
dhawuhkên timbalan katong

anggèr dika tampi timbalan sang prabu
punapa andika wani
ingadu lan kêbo ngamuk
lamun anggèr anyampuni
ingapurèng rama katong

radèn jaka sandika ing aturipun
sampun mênggah kêbo siji
awêwaha pitung puluh
kawula datan gumingsir
lamun timbalan sang katong

Jêbad wangsul matur yèn kang putra sanggup
sang nata sigra ngundhangi
ing wadya surak gumuruh
sarta monggang sampun muni
ing kerinira sang katong

Patih Wanasalam wetan ênggènipun
ngungkung kodhokngorèk muni
lor kulon pra dipatyagung
gumuruh kêndhang gong muni
kang maesa giro-giro

anjênggirat mobat-mabit bêkus-bêkus
mangsah Radèn Jaka Tingkir
mandhapan ing ngarsa prabu
ingawe sinasmitani
magut anarajang kêbo

kêbo mulat pinaran amangsah gapruk
ingundha-undha sang pêkik
kombul rong landheyan muluk
tibane gulu dèn goni
anyêkêli sungu karo

pan ingundha-undha karakêt sang bagus
nèng gulu ginobag-gabig
ginawa gulung-gumulung
kukuh radèn anyêkêli
tan obah sayah kang kêbo

kadya guntur sora gora rèh gumuntur
astanira sang apêkik
têngên maksih nyêkêl sungu
kang kiwa malembak narik
buntute maesa jêbol

kêbo nglênggak mêtu lêmah Banyubiru
maesa pêjah gulinting
mulat sang nata angguguk
nyata prawira Si Tingkir
tatag tangguh sutaningong

tinêtêgan bubar ingkang baris agung
pra dipati nêningali
maesa jisime katur
binayang ngarsa narpati
gawok mulat gênging kêbo

ingantukkên radèn kalurahanipun
prawira tamtama malih
wuwuh sihira sang prabu
wadya sampun dèn undhangi
sang nata bubar ngadhaton

maring Dêmak sampun têrag udanipun
mantri sakawan nênggani
kadhatonira ing gunung
Parwata rêndhêng dèn goni
sapraptanira sang katong

ing kadhaton Dêmak tan lami sang prabu
ngundhangi wadya prasami
sang nata arsa lêlaku
mring Carêbon amondhongi
maring sang pandhita kaot

Sèk Malaya darapon têtêpa iku
ana ing Dêmak nagari
nadyan sêsasi arawuh
tur arang nèng wismanèki
kêrêp atunggu sang katong

nanging datan awisma Dêmak sang wiku
ing Carêbon dalêmnèki
Kalijaga dhukuhipun
mila arsa dèn pondhongi
mring Dêmak pamrih sang katong

katênggaa ing sarintên dalunipun
mring Kangjêng Sinuhun Kali
budhalira sang aprabu
saking ing Dêmak nagari
lancaran rong lêksa kang wong

cinarita kapondhongan sang awiku
nuruti wismèng awanti
pinarnah ing Ngadilangu
dhukuhan wontên pinilih
dening sang wiku makuwon

sampun pacak dhêdhukuh ing Ngadilangu
kathah murid atut wuri
wus gêmah ing Ngadilangu
mangkana ingkang winarni
têpung uluring cariyos

ingkang wajib ing pratingkah Kangjêng Rasul
pan ingkang winuri-wuri
nutur apêsing lêluhur
kinarya sêdhêp mêmanis
dadi laku andhap-asor

yèku narik ing darajat maring luhur
anak putu buri-buri
aja na nyimpêni iku
apêse lêluhurnèki
kacacad ing tekad batos

anêtêpi ugungan anggung gumunggung
tan wruh kalonglongan kasil
sudane darajatipun
ing kaol sampun amangsit
wong duwe laku mangkono

kaya wêdhi malela tumumpang watu
itêm ginitika ngangin
sumyur katawur sumawur
nora bisa ipil-ipil
kabêcikan dadi asor

utamane wong nutur apêsing luhur
rina wêngi ipil-ipil
kabêcikan dadi luhur
saturun-turune dadi
antuk martabat kinaot

duk Ki Agêng ing Sêsela kang winuwus
nalikanira tinampik
manjing wira tamtamèku
jinajal dipun ayoni
dèn adu banthèng tinabok

sirah pêcah banthèng muncrat polonipun
tinapuk sapisan mati
sumyur ing sirah rah mancur
Ki Agêng Sela ngengoni
ing gêtih ingkang mancorot

kadêngangan mring Sultan Dêmak andangu
pagene têka ngengoni
Ki Jêbèng Sêsela iku
umatur mila ngengoni
bok kênèng rah kang mancorot

duk miyarsa Sultan Dêmak langkung bêndu
balèkêna ingsun tampik
manjing wira tamtamèku
iku wong atine tipis
wêdi gêtih têka mengo

langkung merang Ki Agêng Sêsela mantuk
praptèng Sela kumpul baris
eling tunggal darahipun
ngumpulkên kaprabon jurit
watara nêmatus kang wong

sakawula waraga santananipun
wong tuwa-tuwa ngaturi
wong samèntên soroh amuk
môngsa dadosa salilit
mungsuh lan Dêmak sang katong

datan kêni ingampah ki agêng sampun
saking Sêsela lumaris
dènnyarsa asoroh amuk
gumrêgut sawadyanèki
wuwusên wau sang katong

Kyana Patih Wanasalam aturipun
putra tuwan Sela prapti
tinampik sakmanahipun
manjing wira tamtamèki
arsa ngrabasèng palugon

Sultan Dêmak mèsêm angandika arum
bênêr jêr bapakne nênggih
nak-sanak iya lan ingsun
padha milu anduwèni
ing Jawa waris karaton

Kyana Patih Wanasalam di agupuh
undhangna kang pra dipati
mirea paseban kidul
poma aja na ngadhangi
pomadi dimèn praptèng jro

wadya wira tamtama kang kawan atus
sadaya rinante sami
bangsal pangapit gènipun
mung lurah Dyan Jaka Tingkir
rinante ngarsa sang katong

Sultan Dêmak wus munggèng pangrawitipun
amung parêkan lan cèthi
kang angayap sang aprabu
sampun angagêm jêmparing
datan luwih amung roro

bedhoripun pan sami angudhup mênur
nora nêdya amatèni
eling kaponakanipun
ratu utama nyabari
pan amung amrih pikapok

tan antara Ki Agêng Sêsela rawuh
nagara kapanggih mamring
lajêng marang alun-alun
prajurit ingkang turanggi
wontên satus ngayap kang wong

dharatira tan atêbih wurinipun
Ki Agêng Sêsela prapti
lêlongkang waringin kurung
sultan sigra anjêmparing
pathaking kuda cumêplos

pan anglumba pinindho jêjilingipun
ngulêr kilan mobat-mabit
bingung mengkal padha batur
rusuh kuda kathah sami
gumrubyug ambandhang bêrod

gègèr dening busêkan turangganipun
bali pambandhange sami
mêtwèng jaban alun-alun
tan kobêr ngrêksa têtali
gêgamane sami runtoh

sarta sami pangrasane kang lumayu
binujung ing pra dipati
marma sangsaya malêdug
mantuk mring Sêsela sami
wuwusên wau sang katong

animbali Patih Wanasalam rawuh
sakancane pra dipati
tarap ing ngarsa sang prabu
wadya wira tamtamèki
inguculan rantenya wong

Sultan Dêmak ngandika gumujêng guguk
nora lidok ujar mami
Ki Jêbèng Sêsela mau
nyata yèn atine tipis
nora bisa dadi katong

sapa wêruh ing sawuri-wurinipun
samêngko ingsun jodhèni
nora bisa dadi ratu
pangrêngkuhing tanah Jawi
pangudine tanpa dados

tan kawarna laminira sang aprabu
sangsaya agêng ingkang sih
lurah tamtama rinêngkuh
sampun pinaringan putri
kambil mantu mring sang katong

cinarita nênêm putrane sang prabu
pambayunipun pawèstri
apan antuk putranipun
Ki Agêng ing Sampang nênggih
kang pinèt asmarèng katong

Pangeran Langgar namèki
nuntên panêngahe priya
wontên dene kêkasihe
Pangeran Arya Parwata
nuntên ari wanodya
diwasa wus krama antuk
Pangeran ing Kalinyamat

arine pan èstri malih
kang nama Mas Ratu Kambang
pinindho antuk Carêbon
apanggih anaking sanak
nuntên arine ika
putri malih kalap sampun
dening lêlurah tamtama

nênggih Radèn Jaka Tingkir
arine malih pan priya
Pangran Timur kêkasihe
jangkêp nênêm putranira
èstri ingkang sakawan
kêkalih kang putra jalu
panênggak lawan pamêkas

mangkana Dyan Jaka Tingkir
sampun kinulawisudha
tinanêm ing nagri Paos
anama Dipati Pajang
kinèn ambakalana
sawêg cacah kawan èwu
anênggih nagari Pajang

sabên warsa sang dipati
dènira sowan mring Dêmak
wus lami langkung indhake
arjane nagari Pajang
sampun asugih bala
cacahe awuwuh-wuwuh
wibawa Dipati Pajang

ingkang kinarya prajèki
sawetan Pêngging punika
saking Butuh kidul kulon
ing sabên taun dèn êlar
nênggih nagari Pajang
langkung saking arjanipun
ajinawi loh apanjang

datatita linging nguni
Sultan Dêmak duk sumalah
ing Pajang kang kawiraos
sasedane Sultan Dêmak
mawanta lêbda sura
sadaya apan kinêlun
nagari kang tumut Dêmak

môncanagara pasisir
sapangilèn sapangetan
miwah ing Kêdhu Pagêlèn
sadaya urut Banyumas
pan wus binêbêg lama
sumuyud sadaya anut
seba suwita ing Pajang

datan wontên ingkang wani
mumpang parentah ing Pajang
samya jrih kadigdayane
timure Dipati Pajang
kasub sampun prawira
mangkyarsa umadêg ratu
rinêngkuh satanah Jawa

amung bupati satunggil
ipenira naking sanak
Pangeran Seda ing Lèpèn
ingkang raka Sultan Dêmak
punika kang pêputra
sampun tinanêm rumuhun
duk kang paman Sultan Dêmak

wontên ing Jipang nagari
Pangeran Arya Panangsang
punika maksih pakewoh
dèrèng purun asebaa
marang Dipati Pajang
ananging botên ginêpuk
pinrih emuta kewala

Pajang adêge narpati
lan pupute Sultan Dêmak
tri lunga môncabumine
parênge sangkalanira
ing Pajang wus angrêbda
karya kêkojor pinanggung
munggul balowartinira

tinanêm bupati mukmin
putra Dêmak kang panênggak
Sunan Parwata namane
kukub salêksa ing Dêmak
Susunan ing Parwata
datan darbe manah masgul
kang rayi jumênêng nata

lawan ingkang rayi malih
putra wuragil ing Dêmak
Dèn Mas Timur kêkasihe
binêkta marang ing Pajang
dene sang adipatya
sampun tinanêm Madiun
dènira Dipati Pajang

tutug kalareannèki
kandhane sang natèng Pajang
malih mangsuli cariyos
Kyai Agêng ing Sêsela
nênêm sadhèrèkira
ki gêdhe kapitunipun
kang nênêm sami wanodya

ingkang asêpuh pribadi
Kyai Agêng ing Sêsela
apan iku pambarêpe
kang rayi èstri sadaya
sampun sami akrama
dènnya kêkadang apatut
wus adhêka sowang-sowang

