tumbak êluk têlu kang winarni
dhapur sapit abon
pan gêthêtan anusul gapite
dhapur pandhu ngisor naga kalih
awake mangigil
amêngkoni êluk

dhapur banyak angrêm kang gumanti
anjêbèr ing bongkot
dhapur sipat kelor pêkakane
dene bongkot papak ngrêspatèni
apan datan lincip
gantya ingkang dhapur

dhapur cacing kanil luknya awis
gilig jêbèr ngisor
dhapur nora manggala prabote
têngah ada-ada awak gilik
nging sor jêbèr nanging
papakan puniku

dene ingkang dhapur doradasih
gilik jêbèr ngisor
pan pinikak sarta nganggo grènèng
ada-ada ing têngah mantêsi
mangkya kang winarni
dhapur pagang wêlut

rèngkèl-rèngkèl gèpèng awaknèki
pagang lele rengkol
awak gèpèng nanging nganggo grènèng
sladha asta rengkol pucuknèki
têngah bênêr gilik
lungsèn grènèng satu

êluk pitu mangkya kang gumanti
dhapure kacriyos
megantara pan ada-adane
amung têngah satunggil watawis
grènènge sawiji
mangkya ponang dhapur

kracan iku cilik miwah mêrit
gantya winiraos
dhapuring kang luk sanga waose
nênggih dhapur bandhotan winarni
mawa naga kalih
lis ri pandhanipun

dhapur trisula mawa pang kalih
dadya katri waos
dhapur crita anom parabote
nganggo giri pandhan gusèn uwis
ing mangkya gumanti
sawêlas kang êluk

dhapur crita anoman tan mawi
dwi sogokan kaot
sarta nganggo êri pandhan gusèn
dhapur crita blandhongan puniki
parabotan mawi
mung wos jaba luju

dhapur crita êri pandhan gusi
tamat dhapur waos
liya iku nora nana manèh
mungguh dhapur lan tangguh kang uwis
dak gêlarkên iki
poma wêkas ulun

lamun ana ingkang nyulayani
êtutên kemawon
garêjêgan tan ana prêlune
bêcik ngalah ing basa sathithik
malah olèh bathi
tur ora kumruwuk

Mas Cêbolang matur mangênjali
dhuh Kiyai Anom
lumunture ing sabda dasihe
sakalangkung ulun pundhi-pundhi
bingahing tyas mami
botên sagêt matur

kacarita wus antara lami
dènira kakepon
nèng ngarsane Risang Kyai Anèm
sabên enjang mantuk sabên bukti
bakda ngisa bali
kadhang nganti muput

duk samana nèng pondhokan lagi
Ki Amat lingnya lon
mangke ratri kakang dipun sarèh
pinarak mring wismaning Kiyai
Bawaraga siji
pangrêbab puniku

nyatauni putunya pawèstri
sru winantos-wantos
lalênggahan ing sakaparênge
mirêngakên kalênengan tuwin
panglingking kang ringgit
binarung swara rum

inggih adhi saklangkung prayogi
bakda ngisa bodhol
Ki Têngara kalawan tamune
praptèng Bawaragan kyai panti
gupuh ngancarani
pinêrnah gènipun

sinambrama ing wicara manis
lumuntur kang sugoh
samya rahab sakèh têtamune
miyarsakkên gêndhing gambir sawit
jêng ngidung nyindhèni
wilêt swara arum

Mas Cêbolang matur mring Ki Panti
botên-botên ilok
lah punapi punapa gêndhinge
têka nyênyês praptèng sanubari
wèh trênyuh kang myarsi
mrinding wulu puhun

Bawaraga latah amangsuli
babo mitraningong
gambir sawit punika gêndhinge
Mas Cêbolang matur mring Ki Panti
paringa udani
gêndhing manggènipun

cagak lênggah tinimbang ngraosi
ingawon ing uwong
Bawaraga mèsêm lon dêlinge
èngêt kula margèning kang gêndhing
sêndhon pathêtnèki
samya ngênêm likur

sasêndhon nêm ambondhan kinanthi
budhêng-budhêng minggon
layu-layu sêbawa pangawe
sêmang rêmbêng londhang sambul gêndhing
rangu kadukmanis
mundhuk megamêndhung

kapang-kapangki tamènggitèki
nèng paseban kabor
sarayuda sambul talèdhèke
gonjanganom ladrang mangu tuwin
gandrung mangungkung gring
myang gong gobêt rambu

pathêt sanga lonthang kasmaraning
wôngsaguna rondhon
danaraja buntit gègèrsore
galagothang ganggong bawaragi
mandul amalarsih
bondhèt surung dhayung

onang-onang mawur gambir sawit
côndra gênjèng barong
garompol myang gêndre kêmasane
êla-êla gôndakusuma di
gêndhulung kèh tuwin
sumêdhang sêmèru

sêndhon gangsal mutap côndrasari
larajala gondrong
taliwôngsa jalaga rêbape
sêmanggita gêndrèh larasati
plajêngan pangrawit
babar layar tlutursinga-singa goyanging panggalih
jalaga bonang don
kombangmara slebrak doradasih
kêmbangmara gul-agul rêbape
gindhêng kêndhung plêsih
brêmara majêmuk

pathêt nênêm lara nangis gêndhing
bêntar ring kadhaton
arawitan babat prihatine
marasônja kocak kaduk manis
ramyang galondhong pring
tunjung kroban guntur

Maskumambang godhêng titipati
glêndhèh lêlana jog
sêmukirang lonthang udan sore
pêksi bayan talwêdhar pujanggi
mênyang seta tuwin
jômba sêmar mantu

sêndhon barang wêdhikèngsêr siring
ludira dhol-endhol
cacating rat maraseba bondhèt
sêmbur adas cakêt pramugari
jênthar ladrang manis
bèlèk kuwung-kuwung

sangupati rimong gandrung manis
bêdhaya agondro
pan ludira madura gêndrèhe
êjong mèru babar layarnèki
pari gêntang tuwin
tukung lêmpung gunung

nahên pathêt manyura amilir
sèdhêt pujangga nom
talimurda ramyang kasmarane
mèncêp gonjang galewang sêmiring
randhat dadar kèli
lagu cucur bawuk

dhalang karahinan lambangsari
gandrung mangu boyong
pujangganom madura rênyêpe
jangga tawang capang mrak kasimpir
prenom gliyong rindhik
lobong pacar banyu

èngèt kula punika wus titi
Cêbolang lingnya lon
satus sèkêt papitu petange
awit pathêt manyura myambaki
alangkung satunggil
dados pitu likur

lingsir ratri para tamu pamit
wus linilan bodhol
Mat Têngara kalawan tamune
sampun mundur praptanirèng panti
lajêng samya guling
Ki Amat ngaruntuh

enjingira satangine guling
gagusinya aboh
Cêbolang ling paran darunane
wau dalu ngaruntuh pun adhi
kakang sakit gigi
gusi ulun abuh

kêmêng nguntar-untar langkung sakit
Mas Cêbolang gupoh
mung usada sêkar kanangane
lawan sarêm dawêg niki adhi
dika mamah aglis
bokmanawi tulung

wus dèn mamah ing sakala ênir
sakit kang karaos
gusi abuh cinoblos ri gêrèh
rah dalêdêg sanalika mari
abuh miwah sakit
lunthang-lunthang kantun

kakang sampun datan wontên raosira
lah sanyata usada prêmati tama
Mas Cêbolang alon wijiling wacana

inggih dawêg anyarêngi lawan môngsa
mêgah jampi wau jodhon saèstunya
datan kenging tinantokkên wèh waluya

adhi ulun nyuwun sasêrêpan para
mitraningwang kang anami Madiaswa
inggih pundi anggènipun agêgriya

Ki Amat ling Suratêgaran griyanya
kidul masjid nanging yèn siyang punika
tamtu wontên pêkên nêgari turôngga

bilih nuju Rêbo wêkasaning côndra
lawan taliwangke myang sêwala tanya
lah punikataksih nêgari turôngga

yèn samangke suwawi nuntên kapanggya
cinêgata prapatan Gladhag kewala
Mas Cêbolang panujwèng tyas gya lumampah

tanpa rencang lampahipun sampun prapta
ing prapatan marêngi Ki Madiaswa
ngitêr kuda tupi myat mring putranira

gurawalan tumurun saking turôngga
wusnya tundhuk Madiaswa atêtanya
wau sami saking pundi kalihira

kang sinung ling amangsuli saking wisma
kakang tamu punika kang yun pêpanggya
lan andika têkaa kapasang yogya

Madiaswa sukèng tyas manis lingira
èstu sampun lami ulun ngarsa-arsa
kaparênga lajêng pinarak mring wisma

lumaksana Madiaswa nuntun kuda
Cêbolang ngling prayogi nitih kewala
ulun antuk bathi uning patrapira

angrèh kuda Madiaswa nitih sigra
tan winarna ing ênu wus praptèng wisma
gya tumurun kuda tinampèn rencangnya

kinosoran amrih ayêming turôngga
gya tinuntun linampah-lampahkên sigra
Madiaswa ngancarani tamunira

wus pinarak anèng madyaning pandhapa
Mat Têngara paliman maring ing wisma
awit nuju kalêrês anyanggi karya

Madiaswa nyandhêt mangke ta mangke ta
ngantosana sakêdhap sunggata kula
lah ta bocah wedangmu nuli ladèkna

sawusira angrahapi kang sunggata
Mat Têngara mantuk kantun tamunira
Ki Cêbolang pinarak lawan Ki Wisma

jênêk dènnya mêrtamu sadangunira
kang ginunêm tan lyan pangrèhing turôngga
Mas Cêbolang umatur mring Madiaswa

bab pangrèhing kuda mugi kababarna
namaning kang tangsul miwah patrapira
kang liningan tan wangwang mêdharkên sigra

tangsul kalih mangkya ingkang winursita
asta kiwa nyêpêng apus asta kiwa
apus têngên asta têngên kang angasta

tangsul sanga apus kêkalih sinama
gya cinêpêng ing asta têngên sadaya
asta kiwa nyêpêng apus nèng ngajêngnya

asta têngên patrap driji manis saha
jêjênthiknya nyangkêrêm apus kêkiwa
de panuduh sarta dariji têngahnya

nyêpêng apus kang sisih têngên sarana
kang pidihi jêjêmpol ingkang warata
èstu angèl kalamun dèrèng widagda

mangkya gantya winastan tangsul manyura
asta kiwa nyêpêng apus patrapira
kadosdene tangsul sanga kasbut ngarsa

kagokipun kalihan tangsul sêsanga
dariji kang têngah gêsang têgêsira
kenging ngolah-ngalih asta de têngênnya

nyêpêng apus sawingkinging asta kiwa
patrapipun ngingsat-ingsêt utawinya
angolahkên kêndho kêncênging pusara

gih puniku apus kang têngên sisihnya
langkung angèl tinimbang lan tangsul sanga
yèn wus prigêl èstune gampil kewala

nanging tangsul satunggal mangkya winarna
ingkang nyêpêng apus amung asta kiwa
tumrap kapal ingkang wus gambuh lampahnya

tangsul pada panyêpênging kang pusara
mung kapidih dariji panuduh kiwa
lan darijwa jêjêmpol ugi kang kiwa

tangsul poncèn gampil tan kakehan reka
apus kalih sinami kêndho kêncêngnya
wusing sami kabundhêlakên kewala

tangsul pada apus kang têngên punika
kajêpit ing jêjêmpol su ]
 kang kiwa ugi mangkana

jêmpol suku ingkang kiwa
tangsul  punika tumrap manawa
wontên kuda kang tansah  kewala

tangsul madu sadasa kang ginupita
gih punika tanduk ingkang tumrap marang
mantukira kapal mêntas tinêgaran

bilih sampun cêlak kalawan pidunung
kêdah karêm marêm datan katandukan
ing pangêrèh supadi sarèh ing driya

mênggah tangsul camêthi kang ginupita
pananduking galibage ngijangira
gih punika sadasa warni kathahnya

ingkang iring bokong têngên tun topèngnya
pupu wingking pajêng pundhak pupu ngarsa
ingkang iring kiwa uga pan mangkana

kajawine punika kasadanira
ngajêng buntut myang maripat têngên kiwa
utawine gônda kasilir namanya

gih punika patrapana ing pratingkah
angajrih-ajrih ing kapal kang sarana
lan camêthi anging yya nganti tumiba

tangsul raga punika osiking driya
kang kawêdal saking solahing badannya
ingkang numpak kados ta andhêdhêk kiwa

dhêdhêg têngên gêbrag utawi sukunya
kalih pisan sarang dhêdhêg ayya kêmba
ingsêt obah ngiwa nêngên kang sarira

oyog miwah cêpag obah majêng sigra
miwah ngunjalakên punika kalayan
sangêt-sangêt pangungsêt panudukira

mangkya gantya katrangan bab lênggahipun
anumpaki ingkang wajik
winastan kaprabon luhung
apan jêjêk lênggahnèki
ulur-ulur madya tinon

jêngku mipit talapakan jijit bêsus
pasêmon anjatmikani
dene kaping kalihipun
ka 
 ntar kinaot

pan kapara 
 pagêl ngrêspatèni
panjang ingkang ulur-ulur
pu  ku jinjit
mathènthèng ladak pasêmon

kang  kamantrèn lênggahnya ngungkruk
cêkak ulur-ulurnèki
suku ngonggrong asta mringkus
apasêmonipu 
tamat patrape alunggoh

bab namaning pêkakan mangkyang winuwus
ugi wontên tigang warni
kang rumuhun ganggêng kabut
punika pêkakan wajik
kaandhêgnya nging karaos

lir kajlungup dados pêkakan puniku
anandhakkên kang turanggi
mèdêm kasagêdanipun
sawêg anyak sagêt nyirig
kalihipun kang kawiyos

ginggong singa darpa pan anamanipun
ingkang andhêgipun wajik
jêgèg mangiwa puniku
sukunipun ingkang wingking
mêndhak arêspati tinon

gih punika kapal kang sampun satuhu
andados sêsiriknèki
katrinya ingkang winuwus
ginggong samaguna nami
punikang ingkang wus golong

andhêgipun suku wingking kalih wau
nyarêngi pyoking kêndhali
kapal makatên dhêgipun
punika apan sayêkti
sasiriknya sampun gamboh

bab pangangkah tuwin nêgari winuwus
badhe ngangkah lampahnèki
kêdah juwèh kang têtangsul
kaosikkên wali-wali
punika ingkang supados

sagêt tampi punang kuda manahipun
saha badaning turanggi
kêrêp kaoyog ing pungkur
kawantonan sawatawis
wingking kawantonan alon

bilih badhe amangangkah jojogipun
kêdah srana dèn têgari
ing ngajênge têngahipun
kaêncota sawatawis
wingking kawantonan alon

lamun badhe mangangkah congklangipun
kajojogakên miyin
sadangunya jojog gupuh
kasêrêga saking wingking
saèstu kêdah winantos

tangsulipun kaamêr-amêra amung
myang ing ngajêng dèn lênggani
yèn puniku wus tumanduk
môngka dèrèng pasang kati
kêdah kadhêdhêga gupoh

myang ginêbrag utawi ginêbak asru
bilih wus nyoklang kang wajik
waspadakna sukunipun
lamun kang kiwa rumiyin
apus kang kiwa sinorong

lawan dipun kêncêng ayya sampun-sampun
yèn wus manêngên tindaking
suku têngên kang rumuhun
apus cinêpêng kang sami
kang amêr-amêr kemawonsupayane sagêt sarèh coklangipun
yèn kalantur tan prayogi
pinriha ing bantêripun
ngajêng kalêganan nênggih
têngah kinathahan gupoh

saha kêdah dipun mantoni ing pungkur
bilih botên mituruti
nyandêr margi manahipun
ponang kuda baya tampi
môngka pangrèh mrih kalakon

kêdah srana kagêbrag ginêbrag asru
yèn wus nyandêr saantawis
satus tindak têbihipun
lajêng cinandhêta aglis
muntaping tyas sampun ngantos

bilih badhe amangangkah sirigipun
kapatuhna lampahnèki
malang mênêngên rumuhun
ing pangangkah kang supadi
lampah marang winiraos

panyêpênging apus manêngên kaimpu
saha tungkak ingkang kering
pandhêdhêgira yya kantu
ngantos sagêdnya lumaris
amalang manêngên matoh

bilih angèl katindakkên lampahipun
sarana trekah puniki
apus sisih kiwa gupuh
kaseronga myang ing wingking
winanton ingkang babokong

ingkang têngên môngka kirang tampinipun
kagêbaga ingkang kering
ananging pagêbagipun
kêdah saking têngên ugi
yèku kang winantan segog

yèn wus purun lumampah nêngên puniku
suku kêdah dèn priksani
yèn wus ajêg tan tumpang suh
myang tan imbal lampahnèki
lajêng katindakna jojog

ugi malang manêngên sarananipun
ing ngajêng dipun lêgani
wingking kawantonan namung
ngantos-ngantos ngirih-irih
tyase kuda dimèn bombong

sadangune ingangkah lampahnya megung
tuwin jojog malangnèki
lambe iring têngênipun
kaangkaha sagêtnèki
nyerong nêngên kang wigatos

pangangkahe nyerong lambe sagêtipun
nolih nêngên pus kang sisih
têngên kakêncêngan namung
yya kagèt saking sakêdhik
yèn tan tampi ing pangradon

kêdah dipun kêrêpi pangècrèkipun
dene kecrekan puniki
gadhah daya kalih luhung
sapisan nglêrêmkên ati
ping kalihe winiraos

yèn wus purun mangap ènthèng lambenipun
yèn katandukan kang pamrih
ingkang amakatên wau
lajêng nètèr nganan ngering
apus sisih kiwa gupoh

katarika supados sagêde wangsul
malang nêngên lampahnèki
saha kêdah kaisêt mung
manêngên mangingsêpnèki
tikah makatên supados

atampia manahe kuda puniku
yèn pangre kang wus kawijil
puniku supados amung
nyerong lambe têngên sisih
dados botên ngangkah seos

nètèripun mangiwa datan kinayun
môngka mêksa botên tampi
kagêbaga ingkang sêru
ing panggêbag dèn sarêngi
lawan pangingsêting bokong

pan makatên punika salajêngipun
ngantos sagêdnya lumaris
jojog malang nêngên matuh
Mas Cêbolang duk miyarsi
gêdhe gèdhèg amalongong

lon umatur saèstu angèl kalangkung
môngka dèrèng amrih nyirig
sawêg ngangkah malangipun
tingkahing sakranjang gambir
paran lajênging pitudoh

Mardiaswa anglajêngakên pitutur
jojog malang wus lastari
ajêg boya atumpang suh
tuwin grijak lampahnèki
sadangunipun anjojog

tumuntêna lajêng kasêrêga gupuh
supados tumindak nyirig
wus tumindak sirigipun
watawis gangsal utawi
sadasa colotan gupoh

kaêndhêga pamêkakira kang tangsul
kinagètna dimèn rêsik
andhêg kang rêsik puniku
mandhêg ingkang grêg tan rêsik
gya lumampah alon-alon

yèn wus antuk sawatara lampahipun
katindakna nyirig malih
cacongahên prayanipun
saking sakêdhik-sakêdhik
sirig yya kêmba supados

saha malih kang makatên lajêngipun
kalaju saking sakêdhik
bilih sirigipun wau
tan jujur angancas margi
tangsul dèn impua gupoh

amanêngên manawi ngungkrêt kang ngayun
kalêganana lan malih
tangsul mangiwa kaimpu
bilih kêmba sirignèki
tuwin rindhik kang wigatos

kacêngèrna dimèn rikat sirigipun
sranawingking dèn watoni
saha kasêrêga amung
sawatawis tangsul padi
sagêt sêrêng sirig alon

kang manawi karikatên sirigipun
utawi mrêdêng nglangkungi
kaêndhaka amrihipun
supados sagêde rindhik
ngangkah rindhik asmarandon

ngajêng kêdah dèn kêmbani
saha kêdah kinêrêpan
kecrekanipun dialon
têngah dipun kothongana
wingking kang katempelan
ing cêmithi yya ginêbug
yèn misih mandêng kewala

lakung kinêmbanan malih
wuri ayya tinempelan
môngka mêksa pamandênge
malah ginêbaga ingkang
asru karosèng nala
nanging puniki ing ngayun
mung têngah kakêmbanana

supados sagêd dèn tampi
pangrèh makatên punika
mung murih sarèha tyase
yèn wus ajêg sirigira
myang bagus pinariksan
lajêng karêntêk puniku
utawi karindhikêna

kalawan makatên malih
kaangkaha sagêtira
supaya yya kêmba tinon
yèn wus ajêg rêntêtannya
pan lajêng kaangkaha
sagêt nênun sirigipun
yèn wus ajêg kajujuda

supados mêdharirèki
tuwin alusing kang cungklang
yèn wus ajêg pamêdhare
lajêng katênuna kadya
panêdhan sasirigan
Mas Cêbolang têtanya rum
punapi sampun palastha

Madiaswa mèsêm angling
punika sawêg satêngah
taksih panjang pratingkahe
wawi sinambi nyamikan
angoyag-oyag uwang
wus nyambi sawontênipun
Ki Wisma lajêngkên sabda

yèn tênunanipun sirig
myang mêdhar ajêg tan kêmba
lajêng kalajo kemawon
nèng margi kêncêng watara
kang têbihsaantara
sadangunipun kalaju
mung kaangkaha sirignya

saha wêdharnya utami
sandêring kanang turôngga
makatên katêrangane
sadangunya sasirigan
wus têbih sawêtara
lajêng kasandêrna gupuh
yya langkah dwi dasa tindak

saandhêge nyandêr nênggih
lajêng kalampah-lampahna
kaarêm-arêm supados
sarèh têntrêm ingkang praya
wus têbih sawatara
lajêng kawêdhara gupuh
sadangunipun kawêdhar

yèn wus sawatawis têbih
kaêndhakna wêdharira
supados nyiriga manèh
sadangunira sirigan
antawis wus atêbah
lajêng kasandêrna gupuh
kang kadi kasêbut ngarsa

makatên salajêngnèki
ngantos samantuknya pisan
mênggah panggrèhing kang dados
kasêbut ngajêng sadaya
dene paedahira
amurih sagêde gambuh
pamêdhar saha sirignya

nandukkên pangrèh turanggi
ingkang makatên punika
katindakna ping katrine
tuwin ping catur rambahan
titi pangrèhing kuda
mêdhar sirig gambuhipun
tangkêping sirig têtiga

babar lêpiyan sawarni
gih punika kapal ingkang
sukunya ngajêng wingkinge
sami saene kang trajang
suku ngajêng sumêblak
suku ing wingking anyaruk
utawi akicat-kicat

bintulu kang kaping kalih
punika ingkang trajangnya
mung suku wingking kemawon
ing ngajêng lampahnya dhandhang
kaprabon kaping tiga
suku ngajêng trajangipun
ugêl parigêl rêspatya

dene suku ingkang wingking
lampahnya punika dhandhang
wus jangkêp katri warnane
Mas Cêbolang lon lingira
bilih ngamungkên kêdah
tan kacakêp èstunipun
kêdah kanthi linampahan

tuwin dipun kulinani
nênggih watêkane kuda
punapa sami kumawon
Madiaswa mèsêm lingnya
punika kasinggihan
kêdah mangrêtos rumuhun
sarta lajêng linampahan

kapal punika pinasthi
gadhah watêk pyambak-pyambak
wontên ingkang pangangkahe
kêdah wiwit saking lampah
jojog nyongkla adhehan
salah satunggal puniku
kêdah tinurut sakêdhap

nanging yèn wis mituruti
pikajênganipun kapal
mung sawatawis dangune
inggih lajêng katandukna
pangrèh kang wus kawêdhar
amung mênggah tumrapipun
mangangkah manah kang kathah

tuwin wantêr kang turanggi
punika kêdah kaangkah
saking pangarêm-arême
margi yèn tan katandukan
pangrèh ingkang mangkana
manawi ngantos kalantur
muyap manahe turôngga

saèstu angèl nglangkungi
ngrêkaoskên ingkang numpak
bilih bantêr myang muntabe
saking kèhe pagraita
punapa dene ingkang
kapal kirang manahipun
èstu kenging katindakna

pangrèh pamêngkuning dhiri
utawi ing pamisesa
pramila kêdah waspaos
satiti panitikira
dhatêng watêking kapal
ing satunggal-tunggalipun
ayya ginêbyuh kewala

manawi badhe mangukih
ngangkah sagêde adhehan
kêdah gêsang têtangsule
kanênêtakên kalawan
kapêpêk ayya kêmba
tansah winanton ing pungkur
ing têngah kêdah lumampah

kaisat-isêt yya srênti
makatên salajêngira
ngantos sagêd adhehane
dene lampah kang winastan
pandhapan gih punika
rêntêt ing adhehanipun
mênggah pangrèh saha ngangkah

sagêde pandhapan sami
kados angangkah adhehan
ananging wontên kaote
yèn adhehan kinathahan
pandhapan kinirangan
kathah kirang pêrdinipun
nênggih manahing turôngga

manawi manah sagêding
lumampah winastan dhandhang
kêdah srana linampahge
malang ing ngajêng kasôngga
ing têngah kinêrêpan
kaisat-isêt lumintu
dene wingking kawantonan

makatên salajêngnèki
ngantos sagêt mlampah dhandhang
nanging punika kapale
kapinrih lumampah dhandhang
kêdah ingkang wus limpat
jangkêp kasagêdanipun
myang wus kagambuh ing tingkah

wontên malih kang ngèmpêri
kadi lumampah andhandhang
ran lampah angun-angune
manawi badhe angangkah
sagêdipun lumampah
kang winastan angun-angun
punika ing ngajêng kêdah

kêrêp karaoskên tuwin
kaisat-isêt ing têngah
wingking tinèmpèl têmbunge
tarajanging katurôngga
inggih sairip kadya
lumampah dhandhang puniku
sanèsipun ingkang lampah

angun-angun tamban ririh
lampah dhandhang wau cukat
kalihe pinêrlokake
apan anunggil sarasa
alus kalawan wadhag
mênggah ta ing watêkipun
lampah ngun-angun punika

minôngka sarananèki
amintirkên kaèngêtan
ning kapal kasagêdane
pramilane kapal ingkang
sampun gambuh ing lampah
kêkalih kasêbut wau
nadyan mlampaha kewala

manawi ingkang numpaki
sumêdya anyirigêna
tan susah kaosikake
tamtu gya nyirig piyambak
mung kenging binasakna
sagêd nampèni puniku
sakarsane ingkang numpak

sêkar durma bab pangangkahing turôngga
kalangkung angèlnèki
wit saking bandholnya
myang wangkoting kang praya
kalawan anjondhil-jondhil
dipun prayitna
makatên pangrèhnèki

ngangkah kapal kang kadi kasêbut ngarsa
punika ingkang pasthi
kêdah kawêngkua
utawi kawisesa
ing tyas yya kataman ajrih
angrodapaksa
myang gêbag kang sru titis

kuda ingkang anggawa meda mangkana
punika pangrèhnèki
pan kêdah sarana
arêbahakên kuda
makatên patrapirèki
sadangunira
tindak duk pangrèhnèki

kapal lajêng asangêt panjondhilira
gya katêtaha aglis
pagêbag sarosa
tyasira ayya wawang
supados anjondhil malih
salêbêtira
anjundhil ingkang nitih

nyarêngana malumpat kalayan nyêndhal
apus ingkang turanggi
yèn nganan lupatnya
apus kiwa sinêndhal
manawi malumpat ngering
apus kang kanan
apan sinêndhal aglis

de patrape malumpat saking ing kapal
yèn nganan lumpatnèki
asta ingkang kanan
nyêpêng tlongoping lapak
kapadala kang prêmati
kangge lantaran
malumpatipun nênggih

tangan kering nyêpêng apusira ingkang
sisih kiwa tumuli
apus cinenengan
utawi sinêndhala
mênêngên panyêndhalnèki
bilih malumpat
mangiwa patrapnèki

asta kiwa kang nyêpêng tlongoping lapak
asta têngên nyêpêngi
apus sisih kanan
sinêndhala mangiwa
pangrèh kang makatên pasthi
antuk kapal kang
sangêt jundhilirèki

utawi kang tansah kathah medanira
sukur ingkang numpaki
kadugi ngrêbahna
salêbêtipun bandhang
yèn pangangkah kang kadyèki
kapal ginêbag
kang môngka purun jundhil

gya kasarêngana malumpat kalawan
anyêndhal tangsulnèki
patraping ngrêbahna
kadi kasêbut ngarsa
mila rêbahing turanggi
srana kaangkah
ing panjundhilirèki

gih punika agampil kalampahannya
Cêbolang turira ris
sawêg cariyosan
tyas ulun nar-ênaran
was-uwas sangêt kuwatir
wawi lajêngna
bab pangrèhing turanggi

Mardiaswa anglajêngakên carita
bilih wontên turanggi
kaêrèh mung nêdya
muhung mundur kewala
lajêng kaundurna aglis
kang ngantos sayah
sabên badhe nêgari

katindakna rumuhun mundur kewala
sak sayahe turagi
yèn wus kaêtrapan
tarekah kang kadyèngka
kenging tinantokkên pasthi
dènnya agadhah
laleda amantuni

lamun wontên kapal sabên tinêgaran
ngonclangkên kang kêndhali
ing panyêpêngira
apus pan kasanggia
kang ngigilnya lakung saking
sakilan lawan
jêjalaking turanggi

saha kêdah kucrêkipun kinêrêpan
patrap kucrêk kêndhali
kaucrêkkên lawan
lambening kang turôngga
isarat ingkang kadyèki
paedahira
ngiraskên lageyaning

angunclangkên kêndhali lawan paedah
ngènthèngkên lambenèki
bab kapal ajrihan
manawi wontên kapal
ajrih dhatêng awêwarnin
tuwin suwara
isaratipun murih

sagêt mantun yèn ajrih kalawan grobag
myang sasaminirèki
sabên tinêgaran
bilih kapapag grobag
lajêng kasêkakna aglis
ayya kapêksa
saking sakêdhik-kêdhik

bilih ajrih dhatêng swara pamirêngan
inggih dipun kêrêpi
kapyarsakkên swara
pundi kang kinajrihan
yèn wus kêrêp sarta lantih
ingkang kadyèka
pasthi gya mantun ajrih

kapal ingkang gadhah kandhuta tan yogya
nyangkolakên kêndhali
makêm tuwin dhangar
panyêpênging pusara
kang prayitna ngati-ati
sarta dèn kêdah
katangsulan kêkalih

paedahnya bilih kapal ingkang gadhah
kandhutan tan prayogi
utawi amada
sagêt nandukkên srana
pami abangkol kêndhali
kang sisih kiwa
apus kang sisih kering

kaêculna apus kang têngên sinôngga
yèn nyangkol kang kêndhali
ingkang sisih kanan
apus kang sisih kanan
inggih kaêculna ugi
apus kang kiwa
kasanggia lir ngarsi

lamun dhangar kanang tangsul kagêpyokna
manawi datan apti
nglêpèh tumungkula
kêndhali kacêpênga
katarik mangandhap sarwi
ucêk-ucêkna
lambening kang turanggi

bilih makêm kêndhali kalèrèkêna
manganan tuwin ngering
yèn mêksa tan arsa
nglêpèh myang uculêna
yèn ngiwa pambandhangnèki
têgêse bandhang
mangiwa sukunèki

kiwa ingkang rumuhun tumindakira
apusira kang sisih
kiwa kaseronga
sarta kakêncêngana
yèn nêngên pambandhangnèki
apus kang kanan
kakêncêngana ugi

bilih kapal katandukan kang tarekah
kadi kasêbut ngarsi
môngka nglantur bandhang
pambandhanging tan mêndha
karungkêp ingkang turanggi
nging saèstunya
pilaur mandhêg aglis

yèn wus kèndêl lajêng malih kabandhangna
saking karsèng kang nitih
sadangunya bandhang
mawi dipun rangkèta
supados manahe tampi
yya nganti darbya
medaingkang tan yogi

myang kandhutan damêl watiring kang numpak
mênggah pambandhangnèki
yya nganti kapêkak
kang môngka kèndêl dhawak
lajêng karangkèta malih
ingkang mirasa
sêmu pamuring-muring

nanging ngajêng punika kakêmbanana
wardine dèn kêmbani
kalowong apusnya
utawi kinêndhonan
ing têngah dipun kothongi
yèku kang numpak
tyas kêdah dèn kêmbani

nadyan wau sru sangêt pangrakètira
sayêkti datan apti
nêmpuh malih bandhang
ambêgogok kewala
sarta gêrêng-gêrêng muni
lamun turôngga
wus dharêdhêg tan osik

pangrangkète punika kakèndêlana
ing nalikanirèki
yya kawaspadakna
kang sampun kalampahan
sung sasmita kang turanggi
maring kang numpak
yèn ta sagêda angling

pamintamba dhuh mugi katurutana
nyukani pangrèhnèki
ri wusnya mangmangkana
wau ingkang turôngga
nulya tumindak pribadi
mawarna-warna
ana ingkang lumaris

ingkang jojog  wan pandhapan
wêdharing sasmita di
mênggah tumanduknya
ing pangêrèh sadaya
punika cihnanirèki
èstu tan ana
kapal kang botên kenging

pinardi rèh kaajar dening manungsa
wontên panêgar angling
nyariyoskên kapal
datan dados dandanan
margi karèh botên kenging
punika tôndha
panêgar dèrèng wasis

saha dèrèng paham kawruh pangrèh kapal
ingkang salugunèki
mênggah raringkêsan
minôngka pêpathokan
badhe sagêd anêgari
kêdah pawitan
ingkang kawan prakawis

kang rumiyin kêdaha mawi pawitan
sura aguna nênggih
rêkasa ping tiga
lara kaping sakawan
manawi kawan prakawis
anggalih wêgah
mucung kewala uwis

Mas Cêbolang kalangkung sukaning kalbu
gumujêng alatah
wasana umatur aris
dhuh mitrèng sun mugi kaparêng nglajêngna

ayya tanggung paran babaring pangrawuh
bab pangrèhing kuda
Madiaswa lingira ris
gih prayogi ah sampun kèndêl kewala

wedangipun kadangon akêmplung-kêmplung
dhêdharan ngalêndhar
punika têmbung mubadir
mêsakakên wawi sami rinakêtan

dimèn enggar tyase ayya magung suntrut
kang sinungan sabda
galêgês angasta cakir
minum wedang myang dhaharan sasukanya

Madiaswa anglajêngakên ing tutur
bilih wontên kapal
sasampune dèn tumpaki
môngka lajêng linampahkên datan arsa

ambagêgêg ingkang makatên puniku
ing pangangkahira
wusing nèng gêgêr turanggi
yya ge-age linampahkên kang turônggananging kêdah kaubêngêna rumuhun
nêngên tuwin ngiwa
yèn wus kalakyan kadyèki
apan lajêng kalampahakên kewala

bilih  ambagêgêg tan lumaku
lajêng kaundurna
saranane kang kêndhali
katarika gêntos manêngên mangiwa

wusing mundur nuntên kaubêngna gupuh
kang sangêt kalayan
kang gêbag asru patitis
sasampuning sawatawis ubêngira

gya pinupuh myang ginêbag ingkang asru
lajêng linampahna
tamtu datan nyuwalani
amiturut sakarsanipun kang numpak

wus tartamtu bêncananing mogok mantun
ing sanèse wêdal
manawi dipun tumpaki
anggadhahi laleda ingkang mangkana

gya tindaking pangrèh kadya ingkang uwus
ing tyas ayya wêgah
dènira mangungkih pamrih
gantya kapal imah-imahên winarna

saupami tinêgaran kapal wau
angambah ing ratan
kang wus nate dèn purugi
gak inggokan tuwin wis nate ingambah

lajêng kêdah menggak-menggok tan lumaku
kangpal kang mangkana
amurih mantunirèki
sabên numpak môngka ngajêngkên dumugya

ing panggenan kang kêdah mandhêg kudèku
gya katandukana
ing pangrèh sasênêngnèki
lawan kapal uli-ulihên kados ta

tinumpakan mantuke notol kalakung
gya tinandukana
patrap kang dika rumiyin
pramilanya kaangkah ingkang mangkana

awit kapal kang sampun klampahan èstu
sring kaslamur dera
nanggapi pangêrèhnèki
ing sadèrèngipun medanira kapal

sabên dipun têgari bilih wus ayun
cêlak ing panggenan
kang dadoskên sababnèki
utawine tinumpakan mantukira

gih katandukana pangangkah lir kang wus
kacriyos ing ngarsa
makatên salajêngnèki
sampun kêmba ngantos mantun babarpisan

dene kapal kang dèrèng rampas saèstu
ayya tinandukan
pangrèh ingkang ngrêkaosi
margi ing sadèrènge rampas punika

yèn kaangkah pancèn dede dhasaripun
sadêgda piyambak
dumugining mêmpêng pasthi
lajêng bobrok utawi botên kaalap

gantya wau bab nagarancak winuwus
bilih wontên kapal
ingkang mêntas dèn têgari
myang kinêtêr yogilajêng cinarakan

ingkang rêsik mênggah patrap kang kadyèku
ing sadangunira
tinitir myang dèn têgari
kacarakan kang ngantya ambal-ambalan

awit kapal kang dèn rèh sasirikipun
tuwin sasaminya
kang pancèn sanès aslining
lampahipun piyambak yèn tan klêrêsan

têmahipun asring-asring damêl korut
myang kukusing badan
ingkang makatên puniki
korut konus punika warni sakawan

kang rumuhun korut badan wastanipun
lah igih punika
kêra nglangkèt kang turanggi
wus dilalah botên sagêd lêma-lêma

kaping kalih akorut karosanipun
nuwunakên beda
asring ambandhang pribadi
sabab sampun sayah taksih sinêngkakna

ing wasana umijil ing dhosonipun
meda warna-warna
nyulayani lan kang nitih
tan darana satêmah lajêng ambandhang

ingkang kaping tiga korut manahipun
punika turôngga
tansah muyap prayanèki
jalarannya ngajêng sabên tinumpakan

tansah dipun ugar-ugar manahipun
ing wasananira
dados muntap manahnèki
mila kêdah waskitha anuju karsa

ping sakawan korut panggraitanipun
têmahan dumadah
bibrahing lampahirèki
myang bibrahing sakèh kasagêdanira

milanipun nêgari kapal puniku
adhuh sapintêna
gènnya nyêkakkên wêdaling
panggraita supados tumuntên gadhah

kasagêdan ingkang sarana tinanduk
pangrèh kawaskithan
ewadene prêlu ugi
tansah mawi karêm-karêm manahira

supadose graitanya ayya korut
carakan punika
dumadi sarananèki
èstu sagêd mantunakên kapal ingkang

anêmahi kados ingkang wus kasêbut
ing ngarsa sadaya
pramila ingkang wigati
amêrlokkên cinarakan kang turôngga

mangkya gantya bab rajanari winuwus
punika titihan
wêdaling manahirèki
saha malih wêdaling kang panggraita

yèn wêdaling manah myang graitanipun
saking pangosiknya
inggih punika pinasthi
rajanarinira wontên ing ngajêngan

lamun saking panyêrêg pandhêdhêg suku
punika pinanggya
nèng têngah kang rajanapi
bilih wêdalipun saking winantonan

gih punika mênggah rajanarinipun
wontên ing pungkuran
wus tamat kang rajanari
kanthi êbab ngabah-abah ing turôngga

