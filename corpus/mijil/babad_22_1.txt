kawarnaa wau sri bupati
apan sampun miyos
siniwaka wadyanira andhèr
Martajaya matur awotsari
kagyat sri bupati
angandika arum

Martajaya sapraptanirèki
matura dèn alon
kayaparan ing Dêmak wartane
Martajaya matur awotsari
mêngsah dalêm gusti
inggih sampun kabur

langkung sukanira sri bupati
mèsêm ngandika lon
pirsakêna wadyaningsun kabèh
Martajaya ingsun patêdhani
ing Dêmak nagari
jênênga tumênggung

Si Tumênggung Suranata nênggih
iku paring ingong
padha sira angèstokna kabèh
lan Si Wôngsadipa sun arani
jênênga Bupati
Martapura iku

sagung punggawa samya ngèstrèni
karsane sang katong
ya ta ingkang kawuwusa manèh
Mangkuyuda ing Kêdhu wus prapti
seba ing narpati
wadyanira agung

kalih èwu wong Kêdhu kang ngiring
pan samya nom-anom
sri narendra kalangkung trusthane
aningali mring Mangkuyudèki
sigêgên sang aji
gênti kang winuwus

Trunajaya kang madêg narpati
wus oyod arondhon
wong bang wetan suyud sadayane
Prabu Trunajaya wus angalih
saking Surawèsthi
Kêdhiri winangun

kang tinuduh anèng Surawèsthi
prajurit samyatos
wong Madura têngga tampingane
wong Makasar nunggil nèng Kadhiri
sawadyanirèki
tan pisah akumpul

apan ingambil mantu pribadi
sira Sang Galèngsong
nênggih ingkang tinarimakake
Radèn Ayu Rêtna ingkang nami
warnane yu luwih
putra kang pambayun

Raja Galèngsong sinung wêwangi
aran Prabu Anom
wus misuwur wong Kadhiri kabèh
Prabu Trunajaya kang winarni
umiyos ing enjing
sineba wadya gung

Darmayuda wus munggèng ing ngarsi
Pasuruan kang wong
pan kinarya gêdhig manggalane
asisihan lan Mangkuyudèki
wong môncanagari
Dêrmayuda sinung

Mangkuyuda sinungan pasisir
samya akarya wong
gulang-gulang myang gêgangsingane
dulang-mangap lan wong talangpati
miwah jayèngwèsthi
wong andakalawung

Prabu Madurêtna ing Kadhiri
Trunajaya Katong
apan sampun midhangêt wartine
lamun wau Pangran Adipati
Anom ing Matawis
sampun madêg ratu

Drêmayuda matur awotsari
anuhun sang katong
inggih Pangran Dipati wartine
pan misuwur èstu wontên Têgil
nanging drêsing warti
dhatêng ing Jêpantun

nèng Japara gènnya tata baris
pasisir bang kulon
nèng Japara sarta gêgamane
lawan malih abala Kumpêni
saking ing Batawi
gunge wolung atus

Bugis Makasar kalawan Bali
sèwu cacahing wong
miwah Ambon Sêmbawa Têrnate
warna-warna wong sabrang kang prapti
wong Siyêm wong Pasir
Johor lan Lumayu

têtindhihe kang wadya Kumpêni
pun Amral ponang wong
Hèlduwèl Brèh punika wastane
wong Makasar ingkang anindhihi
apan Dhaèng Bugis
Kadhangkrang namèku

Dhaèng Naba inggih kang satunggil
prasamya tos-atos
Raja Makasar iku putrane
asuwita mring rajèng Matawis
anunggil Kumpêni
ing benjang yun magut

Drêmayuda rampung aturnèki
sira Sang Galèngsong
amiyarsa kumêmbêng waspane
emut lamun kadange sayêkti
milwa mring Batawi
Kêraèng Nabèku

Prabu Trunajaya ngandika ris
nadyan wuwuh uwong
wong ing sabrang dèn kêriga kabèh
pira bobote wong seje bumi
wuwuha rong kêthi
tan gumingsir ingsun

Drêmayuda umatur wotsari
alêrês sang katong
wong ngumbara yêktine akacèk
amba benjang nanggulangi jurit
marang wong Kumpêni
miwah wong Lumayu

adhi Mangkuyuda sun bêbahi
ngarêpna wong Ambon
Bugis Bali Makasar Têrnate
Mangkuyuda asugal nauri
tandhinga sakêthi
tan gumingsir ingsun

apan lajêng drawina salatri
gumêrah ponang wong
tan winarna wau ing solahe
kang agunêm kawis ing Kadhiri
kawuwusa malih
sang rajèng Matarum

siniwaka ing para dipati
wau sang akatong
miwah sira Amral Hèlduwèl Brèh
Ônggawôngsa lan Ônggajayèki
matur mring narpati
yèn sanake rawuh

nusul saking Surapringga nagri
ngandika sang katong
timbalanasun tanggap tuture
Trunajaya kayaparan warti
tan adangu prapti
angandika wau

sri narendra angandika aris
dèn parêk ngarsèngong
Surabaya kayapa wartane
sigra matur kang sinungan angling
nagri Surawèsthi
gusti sampun suwung

Trunajaya wontên ing Kadhiri
dènira ngêdhaton
kang tinilar ing Surapringgane
pun Madura Dhandhangwacanèki
lan Wangsèngpraniti
têtindhihing kewuh

Trunajaya sampun mirsèng warti
yèn paduka katong
arsa tindak saha bala kabèh
amagut ing rana Surawèsthi
lan wadya Kumpêni
miwah ing Matarum

Darmayuda ingkang anaguhi
atandhing lan Ambon
wong Lumayu miwah Têrnatene
punapa malih wadya Kumpêni
Darmayuda ugi
gusti kang asanggup

ya ta mèsêm wau sri bupati
angandika alon
marang sira Amral Hèlduwèl Brèh
sun angrungu Si Galèngsong nênggih
kadange nèng ngriki
ya Si Naba iku

Amral Hèlduwèl Brèh sigra angling
mring Kênaba alon
apa duwe kadang sira kuwe
Si Galèngsong punika rannèki
Kraèng Naba iki
kasmaran ing kalbu

sun pundhut Si Naba iki
arsa ngong duta mangetan
atêmu lawan kadange
lawan manèh awasêna
gamane Trunajaya
Amral Hèlduwèl Brèh matur
kawula gusti sumôngga

Kraèng Naba dèn timbali
prapta ngarsane sang nata
sri narendra ngandika lon
hèh Naba sira sun duta
maringa ing bang wetan
katêmua lan kadangmu
ngawasêna Trunajaya

dene sira sun kanthèni
wong ingsun kang luwih guna
Si Mirmagati arane
lan bisa basa Limasan
sun wèhi kanthi sira
uwong kang prawirèng kewuh
tur bupati karo pisan

Si Martapura sawiji
kalawan Si Martalaya
iku gawanên karone
anging padha anglugasa
Kraèng Naba tur sêmbah
gusti lêbura wak ingsun
anglampahi karya tuwan

datan gumingsir ing pati
pêjah gêsange pun Naba
kagungan dalêm sang katong
mugi-mugi ta angsala
gusti bêrkat paduka
pan tuwan narendra luhung
kang mêngku rat tanah Jawa

sarêng dènnya awotsari
wong sêkawan sarêng mangkat
Mirmagati pangarêpe
kalawan Karaèng Naba
dene Ki Martapura
pan anggawa jambenipun
wong loro lan Martalaya

jambene Ki Mirmagati
wau kang sami binêkta
pan sami lêpas lampahe
ing siyang dalu lumampah
ing marga tan winarna
prapta pabarisan agung
sawetaning palabuhan

pan katuju lampahnèki
wontên Makasar lêledhang
êmbane Raja Galèngsong
panggih lan Karaèng Naba
êmban sigra tur sêmbah
adhuh nyawa gustèningsun
botên andimpe kawula

aja sira basa gusti
lawan sira aja nêmbah
acara asanak bae
payo ingsun atêrêna
mring gone gustènira
saksana wau tut pungkur
sampun praptèng pasanggrahan

kapanggih lawan kang rayi
Raja Galèngsong karuna
Kraèng Naba ngandika lon
wis adhi sira mênênga
payo sira linggiha
Raja Glèngsong sênggruk-sênggruk
ngusapi luh sarwi lênggah

Galèngsong lingira aris
dhuh kakang botên anyana
kula ulari slamine
wontên ing pundi gènira
nauri Kraèng Naba
asuwita yayi ingsun
marang sang rajèng Mataram

pan ingsun ingutus yayi
anêmoni marang para
gustiningsun timbalane
iya sang rajèng Mataram
Naba sira têmua
lan Galèngsong sadulurmu
iku bujukên dèn kêna

mila tan banjêl tumuli
angêntèni lakuningwang
gustiningsun pangemane
aja kongsi têmah yuda
ingsun kalawan sira
Sang Galèngsong lon amuwus
dhuh kakang sokur kawula

nanging kawula ing mangkin
gih kakang kadi punapa
yèn kula tilara bolos
pan awon-awoning jalma
kakang pun Trunajaya
apan kathah pênêdipun
ing benjang têmpuh ing yuda

kula ngamuk saking wuri
tumut ing rajèng Mataram
sampun kakang mindho gawe
kang raka alon angucap
iya yayi dèn yitna
dèn bisa angumpêt laku
aja kongsi kawadaka

Ki Martalaya anênggih
kalawan Ki Martapura
katiga Mirmagatine
nèngwurine Kraèng Naba
Raja Galèngsong mulat
sadangunira andulu
ngalirik sarwi atanya

Galèngsong turira aris
kakang ing wuri punika
kang roro sintên arane
lan tumut tiyang punapa
inggih kakangne ngrika
dene samya bagus-bagus
sêmune prawirèng yuda

Ki Naba mèsêm nauri
bature Ki Mirmagatya
kang padha gawa jambene
Galèngsong gumuyu suka
sarwi angling ing nala
prajurite wong Matarum
pasthine iki ta iya

wong Mataram bêcik-bêcik
sawang-sawunging ayuda
ngadua kaprawirane
kaya nora bisa kalah
mungsuh lan wong Madura
tan kawarna solahipun
lamine nèng pamondhokan

amung sadina sawêngi
wus matêng ing jangjinira
ya ta warnanên enjinge
Kraèng Naba wus pamitan
lawan Ki Mirmagatya
sapraptanira ing lurung
ana wong Madura wikan

apan sampun dèn barisi
anèng wetan palabuhan
sarêng wong sakawan katon
wong Sampang sarêng narajang
apan sarwi asurak
wong sakawan sampun rêmbug
ing kewuh sarêng palastra

prasamya adandan gipih
Ki Mirmagati samana
nulya cinandhak lambunge
marang sira Kraèng Naba
pan binêkta lumumpat
prapta sabrang kilèn sampun
Mirmagati Kraèng Naba

palabuhan nuju banjir
ambane nêmlikur cêngkal
kang kari sabrang wong roro
Martalaya Martapura
kang angêpung mèh numbak
sarêng dènnya cincing wau
wong roro sarêng lumumpat

wus prapta kilèn bênawi
wong sakawan sarêng mangkat
wong Sampang sadaya gawok
sami andongong kewala
warnanên lampahira
datan kawarna ing ênu
sampun prapta ing Japara

lajêng umarêk sang aji
sarêng prapta ing ngayunan
sri narendra ngandika lon
lah padha salamêt sira
iya ing lakunira
sakawan sarêng wotsantun
pan angsal sawab narendra

matur sasolahing nguni
Kraèng Naba matur nêmbah
abdidalêm pun Galèngsong
ing benjang têmpuhing yuda
angamuk saking wuntat
kalangkung trustha sang prabu
ing ature Kraèng Naba

sri narendra animbali
mring Tumênggung Suranata
kinèn anggitika mangke
wong Sampang kang anèng Rêmbang
miwah kang anèng Tuban
wong Dêmak budhal gumuruh
gêgamane warna-warna

wêwolu kadangirèki
Ki Tumênggung Suranata
samya baris dhewe-dhewe
dyan wuwusên lampahira
sampun prapta ing Rêmbang
samana sampun acampuh
wong Dêmak angamuk rampak

kandhêg Sidayu abaris
wong Madura ambalabar
kang wadya amulih kabèh
mantuk dhatêng ing Japara
gantya ingkang winarna
Tumênggung Martalayèku
praptane saking bang wetan

praptane saking Kadhiri
punika tan seba-seba
apan mêngkono ujare
yèn ingsun dulu wong Sampang
saparitandangira
ing ngêndi gonira pangguh
trak usah nganggo Walônda

sun dhewe wani ngêmbari
amungsuh Si Trunajaya
angrupêka jajahane
ing ngêndi gone ayuda
ingsun lan Trunajaya
sanadyan êndhasa sèwu
wong Sampang ingsun tan ulap

ingsun sanggup ngobrak-abrik
mring dhangkane Trunajaya
puluh-puluh jêng sang katong
tan nganggo rêmbag manira
kudu gugu Walônda
wong ngalap opah dèn gugu
kêna kêmate si kopar

tan sae seba wak mami
nadyan silih dinukana
pra santana matur alon
dhuh anggèr sampun mangkana
yêktine wong ngawula
inggih ta sakarsanipun
ing gusti nurut kewala

dipun rumôngsa yèn ngabdi
paduka pinutra-putra
agêng sihira sang katong
para dipati sadaya
sintên kadi paduka
pan pinutra-putra danu
ambêkuh Ki Martalaya

warnanên wadya Kumpêni
apan sampun amiyarsa
yèn Ki Martalaya mirong
asêngit marang Walônda
tan arsa asebaa
nayaka Kumpêni kumpul
wus iyêg sagung bicara

kunêng bicara wus dadi
arsa mutung ing pasangan
yèn tinulak panuwune
ing sirnane Martalaya
Amral saupsirira
samya dhatêng pondhokipun
Adipati Môndaraka

kalayan ambêkta tulis
katur marang Môndaraka
adipati nyapa alon
lah tuwan punapa karsa
dene gati ing lampah
Amral Hèlduwèl Brèh muwus
surak iki tingalana

Môndaraka wus andugi
lah iya Amral muliha
mêngko ta ingsun pikire
kalawan sakancaningwang
sakèh para nayaka
Amral Hèlduwèl Brèh mundur
wus pracaya Môndaraka

tan winarna solahnèki
Ki Dipati Môndaraka
wus manjing marang kadhaton
katur saaturing Amral
èmêng sri naranata
anulya ngandika arum
sang nata mring Môndaraka

sira rêmbugên kang bêcik
kalawan sakancanira
Si Dipati Urawane
miwah Si Wirawidigda
lawan Si Sindurêja
Si Binarong aja kantun
lawan Paman Nrangkusuma

Môndaraka matur aris
pan abdi dalêm sadaya
sumôngga ing karsa katong
sang nata alon ngandika
lah iya timbalana
Si Martalaya dèn gupuh
dèn sêmang ajana wikan

Si Martalaya yèn prapti
dèn bêcik sira taria
yèn wani dhingini gawe
anglanggar Si Trunajaya
bêngi sira angkatna
êlokêna dèn aumyung
yèn morod Si Martalaya

prapta ingkang animbali
Ki Dipati Martalaya
utusan matur yèn mogok
asakit sêngadinira
sang nata angandika
kaya priye wataramu
apa ta nyata yèn lara

utusan turira aris
gusti watawis kawula
kadya padatan kemawon
sang nata asru ngandika
nimbali Martapura
sapraptanira ing ngayun
Martapura dhinawuhan

hèh Martapura dèn aglis
untapêna Martalaya
kang kinèn tur sêmbah lèngsèr
Ki Dipati Martapura
mangkat sarowangira
datan kawarna ing ênu
sapraptanira ing jaba

Ki Martalaya winarni
sampun amidhangêt warta
yèn dinukan sang akatong
sakèhing para lêlurah
kang samya tinimbalan
lurah sura rakêt wolu
nêm atus panêkarira

prapta sagêgamannèki
baris pêndhêm nèng pondhokan
Ki Martalaya dhuwunge
Kyai Kasur namanira
apan sampun liniga
nèng ngisor klasa gènipun
tinindhihan sarya lênggah

sarwi kêmul bêbêt kuning
warnanên Ki Martapura
prapta wau ing lampahe
dhuwunge Ki Jakatawa
ingkang badhe kinarya
wus malêbu pondhokipun
lajêng tumamèng pandhapa

sarêng dènnya aningali
Martalaya Martapura
Ki Martapura wuwuse
anak sira atômpaa
timbalane sang nata
manira kinon amundhut
pati urip pakênira

Martalaya amangsuli
inggih sumôngga ing karsa
punapa kang dipun antos
sigra anarik curiga
Dipati Martapura
Ki Martalaya sinuduk
têrus lambunge kang kiwa

Martalaya malês aglis
anggoco mring Martapura
sarêng dènnya pêjah uwor
wong Têgal kagyat umiyat
ningali gustènira
wong rongatus sarêng ngamuk
marang wong ing Martapuran

wong Japara anadhahi
arame ulêng-ulêngan
ya ta wontên kang anyapèh
mantri panuwa ing Têgal
kang wus têrus ing tingal
amênging ing kancanipun
dadya mundur wong ing Têgal

sampun katur ing narpati
Martalaya sampun pêjah
antuk bela pêjah uwor
kalawan Ki Martapura
ya ta sri naranata
ing galih langkung angungun
amuwun dalêming driya

ya ta wau sri bupati
enjing miyos siniwaka
pêpak kang punggawa andhèr
miwah kang para satriya
jêjêl ing panangkilan
kang munggèng ngarsa sang prabu
Adipati Môndaraka

Dipati Urawan nangkil
lawan Arya Sindurêja
Wirawidigda jajare
Rahadèn Anrangkusuma
sampun munggèng ngayunan
kalawan sira Tumênggung
Binarong ing keringira

sang nata ngandika aris
hèh Môndaraka Si Wija
iku sun junjung lungguhe
iya ing Pathi nagara
sun wèhakên Si Wija
lan sun arani Tumênggung
Mangunonêng ing Santênan

kalawan Si Jayèngpati
anake Si Martapura
iku kang sun gêntèkake
alinggiha ing Japara
lan sun paringi nama
Sujanapura Tumênggung
apalungguh ing Japara

anadene ing Têtêgil
kadange Si Martalaya
ingkang anom ingsun gawe
Si Ngabèi Agrayuda
sarta sun wèhi aran
Rêksanagara Tumênggung
apilungguh ing Têtêgal

sang nata ngandika aris
Môndaraka undhangana
sagung wadyaningsun kabèh
ya besuk ing dina Soma
budhal saking Japara
ingsun arsa andon nglurug
anggitik Si Trunajaya

Si Amral iku sun tuding
dhingina mêtu nglautan
dene kang sun kanthèkake
Si Paman Anrangkusuma
karo Si Ônggawôngsa
lawan Si Ônggajayèku
sun tuduh milu Si Amral

sira kang sun pitayani
dadia karta wadana
Si Amral lamun dudune
sira ingkang ngundurêna
môngsa bodhoa sira
pakewuhe ing dêlanggung
apan sira kang wus wikan

sira anjoga Garêsik
Madura sira ungaka
barisa pulo Mangare
banjura mring Surapringga
ingsun mêtu dharatan
sun mêgat Tuban mangidul
benjang Kadhiri kewala

wus rampung ingkang wêwêling
Amral sampun têtabean
lèngsèr saking ngarsa katong
bupati samya tur sêmbah
kang tumut dhatêng Amral
budhal swarane gumuruh
ing lautan kadi gêrah

warnanên sri narapati
sampun anêmbang têngara
umrêg swaraning ponang wong
kang samya nata gêgaman
barise pra dipatya
jêjêl anèng alun-alun
bandera awarna-warna

gêgaman dinulu asri
saengga wukir dahana
warna-warna gêgamane
anglir pendah binusanan
pan nagri ing Japara
ya ta wau sang aprabu
sampun angrasuk busana

kabèh wasiyat Matawis
sampun ingagêm sadaya
Kyai Gondhil rasukane
wangkingan Kyai Balabar
sampun munggèng wangkingan
lawan waos Kyai Baru
ingampil tan kêna têbah

wus miyos sri narapati
bubar gêgaman pangarsa
kang minôngka panganjure
Ki Tumênggung Suranata
Dêmang Surônggakara
kang munggèng ing wingkingipun
Rêksanagara ing Têgal

gêgamanira pan asri
têtilarane kang raka
rongatus sura rakête
ukiranira kancana
kuning kêkawêngira
sadaya lêlurahipun
samya anganggar carapang

satus kang wadya Kumpêni
kang tinilar dening Amral
kang rumêksa mring sang katong
kêkalih pangagêngira
Pilham kalawan Jusmral
anggarêbêg ing sang prabu
tambure munya brang-brangan

kumitir gumyuri ati
Adipati Môndaraka
kang lumakwèng wuri dhewe
wus prapta Kudus nagara
arsa ngujung sang nata
kautus mring Kadilangu
animbali panêmbahan

lumampah ingkang tinuding
pangalasan kalih mentar
gêgancangan ing lampahe
ing ênu datan winarna
duta kalih wus prapta
padhukuhan Ngadilangu
wus panggih lawan pandhita

panêmbahan dèn aturi
amogok-mogok pinêksa
apan sangêt wêwêlinge
putra tuwan sri narendra
Pangeran Natapraja
wus kering ing duta wau
wus prapta Kudus nagara

panggih lan sri narapati
Panêmbahan Natapraja
sang nata ngandika alon
paman dika rojongana
inggihlampah manira
pasthi wontên kaotipun
yèn paman tumut tumindak

datan suwala ing kapti
Panêmbahan Natapraja
ya ta warnanên lampahe
saking ing Kudus wus budhal
umyung swaraning bala
saengga laron ambrubul
tan pêgat ing wêwingkingan

sigêgên sri naranata
kawarnaa wau wadya Kumpêni
kang lumampah anèng laut
Radèn Anrangkusuma
Ônggajaya Ônggawôngsa sarêng kumpul
anunggil kalawan Amral
kang wadya anitih konthing

ing laut datan winarna
lampahira kang palwa angsal angin
katon ujunging Sidayu
palwa maksih lumarap
ujung Madura wau ingkang jinujug
pulo Mangare wus prapta
kang palwa sampun angranjing

sampun mêntas ing dharatan
uluk-uluk wau wadya Kumpêni
mriyêm swarane jumêgur
kagyat wong ing Madura
wong paminggir apuyêngan gègèripun
pangrasane wong Madura
kinêpung nagrinirèki

pan kacatur tigang dina
anèng pulo Mangare wong Kumpêni
sêmana anulya laju
dhatêng ing Surapringga
tan winarna ing marga pan sampun rawuh
jajahan ing Surabaya
ing Ampèl kang dèn barisi

kang têngga ing Surabaya
wong Madura Ki Dhandhangwacanèki
pan sampun ngaturi wêruh
mring Prabu Trunajaya
binantonan Galèngsong ingkang lumaku
lan Tumênggung Darmayuda
wus prapta ing Surawèsthi

mariyêm pan binêktanan
kang binêkta wau Nyai Sêtomi
jarahan saking Matarum
kinarya mêthuk yuda
ambalabar wong Madura barisipun
sakèhing môncanagara
wong Makasar kang nindhihi

ya ta wau Ônggajaya
Ônggawôngsa sanake akèh prapti
apan samya asêsuguh
prasamya awêwarta
lamun Nyai Sêtomi binêkta mêthuk
mriyêm pusaka Mataram
kinarya magut ing jurit

Ônggajaya Ônggawôngsa
sigra marêk mring Dyan Nrangkusuma glis
angaturakên sêsuguh
lajêng panggih lan Amral
langkung suka Amral dènira andulu
mring sanake Ônggajaya
Ônggawôngsa samya prapti

lajêng samya pirêmbagan
kang cinatur amung Nyai Sêtomi
dene mariyêm Matarum
ginawa mapag yuda
Ônggawôngsa mring radèn alon umatur
miwah Amral winartanan
yèn arsa kesah mêmaling

marang barisaning mêngsah
kang sinêdya tan lyan Nyai Sêtomi
Amral asuka gumuyu
lah iya slamêt jalan
duk sêmana ing wanci satêngah pitu
Ônggajaya wus lumampah
tanpa rowang laku maling

wus prapta barisan mêngsah
wong Madura nuju ing têngah wêngi
amasang sêsirêpipun
wong Sampang samya nendra
Ônggawôngsa anjujug barisan agung
Nyai Sêtomi pusaka
ingkang arsa dèn malingi

kapanggih pojok lor wetan
wong Madura akathah kang akêmit
ngrêksa obat mimisipun
anulya linangkahan
kang akêmit sadaya sami aturu
sawiji tan ana wikan
kang mriyêm pinanggul aglis

wus mundur Ki Ônggawôngsa
sarwi mikul wau Nyai Sêtomi
praptaning pondhokanipun
wayah bangun raina
wus panggih lan Rahadèn Nrangkusumèku
lajêng panggih lawan Amral
samya gêgêtun tan sipi

andulu Ki Ônggawôngsa
sira Amral asru dènira angling
luwih kuwat sira iku
Rahadèn Nrangkusuma
sigra têdhak Kumpêni nulya anambur
gumêrah ing pasanggrahan
pan arsa angantêp jurit

nuju wayah bêdhug tiga
mêdal saking pamondhokan sarya ngling
amasang mariyêmipun
katon baris Madura
wolu sisih mariyêm sinulêd sampun
saengga Marapi bêntar
swarane anggêgêtêri

gègèr barise wong Sampang
dènnya sami wau katiban mimis
tibaning mimis lir jawuh
sigra nêmbang têngara
amêtoni wong Madura karsanipun
miwah sira Darmayuda
apan arsa amêtoni

sumahab tandanging bala
datan kobêr wau anata baris
saking drêsing mimis sagung
ya ta Ki Ônggawôngsa
anêrombol angobongi pondhokipun
wong Madura bilunglungan
bingung tambuh kang dèn ungsi

angidul palayonira
datan wontên tahan katiban mimis
wong Pasuruan lumayu
Tumênggung Darmayuda
pan kesisan wong Pasuruan wus larut
barise wong Surabaya
nêdya ngungsi mring Kadhiri

Raja Galèngsong nèng wuntat
palayune apan mandhêg anolih
Ki Darmayuda pan laju
Galèngsong kawarnaa
panggih lawan Pangeran Tumampêl wau
Pangeran Tumampêl mojar
maring Galèngsong aririh

e adhi lamun sêmbada
dawêg nunggil adhi kalawan mami
angabdi rajèng Matarum
Galèngsong alon mojar
inggih kakang benjing kawula anusul
warnanên Ki Darmayuda
praptèng nagari Kadhiri

matur marang Trunajaya
lamun kawon wau dènira jurit
Darmayuda awêwadul
mila asor kang yuda
putra tuwan Prabu Anom rangu-rangu
gusti watawis kawula
pun Galèngsong malik kapti

langkung duka Trunajaya
Ki Galèngsong wau kinèn nimbali
Raja Galèngsong kapêthuk
lan duta anèng marga
dhinawuhan andika ngandikan gupuh
dhatêng rama jêngandika
Prabu Galèngsong lumaris

prapta ngarsaning kang rama
Prabu Trunajaya ngandika aris
lah bagea anak ingsun
sigra Ki Trunajaya
marang kêbon pêpungkuran prênahipun
lan Tumênggung Darmayuda
Raja Galèngsong tan kari

sapraptaning pêpungkuran
rinakitan Galèngsong dèn patèni
jisime pinêndhêm sumur
anulya ingurugan
wong Makasar sawiji tan ana wêruh
kang para dhaèng sadaya
tan wontên miyarsa warti

sigêgên KiTrunajaya
kawarnaa wau sri narapati
samarga-marga prang pupuh
lan wadya ing Madura
mila rêmbên lampahira sang aprabu
dene ta pêpatihira
anèng margi nandhang sakit

Ki Dipati Môndaraka
sakitira sangsaya angranuhi
tan antara pêjahipun
sang nata langkung tikbra
sampun prapta jajahan Kadhiri wau
sang nata amasanggrahan
ing Singkal dènnya abaris

ya ta wau kawarnaa
wontên ajar ing Gunung Kêlut nênggih
apêparab Tejalaku
cantrike kawan dasa
arsa mapag ing yudane sang aprabu
têdhak saking ing aldaka
ingiring kang para cantrik

samya angagêm tarantang
sampun prapta ingiring ingkang baris
nuju pamondhokanipun
Ki Dipati Urawan
ting barêkik para cantrik samya ngamuk
lir yaksa rêbut sasana
kagyat kang samya ningali

wadyabala ing Urawan
wus angumpul prasamya anadhahi
campuhing prang kumarusuk
cantrik pating jalêmpah
tinumbukan sawiji tan ana timbul
samya rêbah ting galobrah
tan ana tawa ing wêsi

mung kari Ki Tejalayar
Malangkadhak binêdhil datan kêni
katur marang sang aprabu
yèn wontên ajar salah
Gunung Kêlut punika pinangkanipun
sri narendra angandika
ing mêngko ana ing ngêndi

ingsun arsa apanggiha
apan iku sêdyane anèng wukir
arêp têmu lawan ingsun
lumaku ingsun ruwat
sri narendrawus angagêm Kyai Baru
ki ajar pan pinaranan
dening wau sri bupati

wus pêrak ayun-ayunan
lan sang nata Tejalayar marani
sakalangkung sukanipun
sarwi alatah-latah
sri narendra gya ngangsahkên Kyai Baru
ki ajar kêna jajanya
niba nulya angêmasi

anging kuwandanya sirna
pan gêgêtun sadaya kang ningali
sri narendra nulya mundur
praptaning pasanggrahan
animbali satriya punggawa agung
Ki Urawan Sindurêja
Wirawidigda tan kari

karsane sri naranata
animbali Amral mring Surawèsthi
kang tinuding nêmbah mundur
saking ing ngarsa nata
lampahira kang caraka siyang dalu
nêngêna tan kawarnaa
duta prapta Surawèsthi

wus panggih kalawan Amral
miwah sira Radèn Nrangkusumèki
kang duta alon amuwus
Amral dika ngandikan
saha wadya sampun wontên ingkang kantun
lawan Radèn Nrangkusuma
saha wadya dèn timbali

Ônggajaya Ônggawôngsa
inggih samya ngandikan marang gusti
mung karia para umbul
ingkang atêngga kitha
gya têngara Amral gumrudug kang tambur
Rahadèn Anrangkusuma
bêndhene tinitir-titir

budhal saking Surabaya
pan gumuruh swaraning kang lumaris
pêtêng dhêdhêt kadya mêndhung
bandera warna-warna
bala ing Nrangkusuman lumakwèng ngayun
gêgamane abra sinang
saking nagara wus mijil

apan sampun dungkap ing wanadri
lampahira golong
datan wontên kaliru prênahe
sampun prapta ing Japan nagari
kunêng ta ing margi
Wirasaba rawuh

wus kapêthuk utusaning aji
mantri anom-anom
angenggalkên wau ing lampahe
tan winarna ing marga wus prapti
jajahan Kadhiri
pabarisan agung

sampun sowan ing ngarsa sang aji
Amral matur alon
mêngsah dalêm wus kasor jurite
kongsul saking nagri Surawèsthi
akêmbul mariki
kathah kang kapupu

kagungan dalêm Nyai Sêtomi
sênjata kinaot
inggih dipun pandungi kenginge
dhatêng pun Ônggawôngsa ing latri
pinikul pribadi
duk pambêktanipun

langkung trusthanira sri bupati
angandika alon
mila sira sun undang marene
mungsuhira ngêmbul mring Kadhiri
lan pêpatih mami
Môndaraka lampus

dene kang sun gêntèkakên patih
Amral karsaningong
ya Si Anrangkusuma sun gawe
nguyunana wong ing nungsa Jawi
Amral anjurungi
ing karsa sang prabu

lan Si Ônggawôngsa karsa mami
sun paringi lunggoh
Surabaya kang sun paringake
lawan ingsun êlih arannèki
Jangrana Ngabèi
Amral pan jumurung

anadene Si Ônggajayèki
maksiha anèng jro
apan besuk ingsun prênahake
kunêng solahira sri bupati
kawuwusa malih
Ki Trunajayèku

apan sampun ingaturan uning
yèn rawuh sang katong
saha bala ing Singkal barise
miwah ingkang saking Surawèsthi
Amral sampun prapti
anunggil sang prabu

langkung rakit tatane kang baris
tan kêna cinorok
Prabu Trunajaya lon dêlinge
marang Darmayuda kang sinungling
undhangana aglis
pra prawiraningsun

lamun ingsun arsa magut jurit
sagung wadyaningong
sun pratêlu besuk ing barise
Mangkuyuda kang nindhihi kering
kanan kang nindhihi
Darmayuda besuk

pilihana wong kang bêcik-bêcik
kang sayogya tanggon
wong Makasar kiwakna barise
prênahêna ing ngarsa pribadi
yèn nolèh ing wuri
sosogên ing ganjur

dene ingkang sun pangku pribadi
wong Sampang nom-anom
pitung atus sasêliran kabèh
lan sun wuwuhi wong talangpati
satus bêcik-bêcik
lan wong danalawung

talangpati lan wong danapati
sun dèkèk wurèngong
atulunga yèn sayah kancane
wong trunalanang miluwèng ngarsi
anjajari jurit
lan wong trunalawung

wong surarancap milua ngarsi
sakancane kang wong
wong surasirip wuri ênggone
ajajara wong truna tan gingsir
lan bocah nrangwèsthi
lan truna tan kondur

gulang-gulang sun gawe suwiwi
nèng ngiringan ingong
dulangmangap dadia sisihe
wong brajamuka miluèng ngarsi
wong adrêmbapati
milua nèng pungkur

sigêgêningkang angreka wèsthi
wuwusên sang katong
pan siniwi ing wadyanirandhèr
angandika wau sri bupati
mring sagung bupati
dèn prayitnèng kewuh

ingsun arsa mangsah andon jurit
besuk Kêmis Êpon
pra dipatya atur sêmbah kabèh
sri naranata ngandika malih
undangên tumuli
Si Amral dèn gupuh

sigra ngandikan Amral glis prapti
ngarsaning sang katong
wus atabe sang prabu dêlinge
hèh ta Amral payo magut jurit
pinêcah tumuli
ingkang dhiri iku

Amral umatur suwawi gusti
ing yuda kinêtog
sri narendra nêmbang têngarane
umyung swaraning anata baris
tan kêna winilis
andhêndhêng lir mêndhung

kang minôngka ing pangawat kering
wong pasisir kulon
wong Mataram kang dadya kanthine
ingkang dadya dhadha wong Kumpêni
ing yuda apipit
tan nêdya amundur

kawarnaa wau Prabu Trunajaya
sampun nêmbang têngari
kang wadya sumahab
gêgaman warna-warna
tatane baris wus dadi
muntab bêlabar
anèng wetan bênawi

Trunajaya angadhangkrang pinayungan
kinubêng ing prajurit
wadya sasêliran
pinangku munggèng ngarsa
sèwu dhomas winatawis
busana abra
angagêm waos jinggring

kapurancak mamas binang wongatalya
ana ponthang bang kuning
ponthang lima aglar
puput lan tumpêr ingas
wênèh êmas winaradin
cêmêng myang abang
wênèhkang tumbak wilis

Sang Aprabu Mangkurat wadyanya blabar
anèng kilèn bênawi
wus ayun-ayunan
Amral matur prayoga
yèn suwawi sri bupati
dipun sasaka
inggih lèpèn puniki

langkung wiyar datan kêna sinabrangan
lêbêt santêr kang warih
sang nata ngandika
mring sagung wadyabala
agawea sasak aglis
payo dèn enggal
tumandang wong pasisir

Prabu Trunajaya sampun ingaturan
uning wadya narpati
samya dandan sasak
suka Ki Trunajaya
sigra dènnya marêpêki
saha balanya
anèng pinggir bênawi

Trunajaya asru dènnya sumbar-sumbar
hèh payo wong Matawis
dudu wong prawira
aprang ngêntèni sasak
nora padha lawan mami
ratu digdaya
têdhak Jaran Panolih

pucukane wong Mataram yèn lêgia
nadyan bongkote dhingin
asêpa kewala
môngsa endah apelag
ratu têdhake wong tani
angur macula
bari angona sapi

pirabara yèn padha lan Trunajaya
bèbèt Jaran Panolih
pan ratu kasusra
lah payo wong Mataram
dèn padha angungsi pati
sri naranata
sampun ngaturan uning

lamun Trunajaya asru asêsumbar
anèng têpining warih
langkung dukanira
jaja bang lir rinêngga
kumêdut padoning lathi
nitih turôngga
arsa ngawaki jurit

Kyai Baru sampun ingagêm nèng asta
kudane dèn camêthi
sagung pra punggawa
samya gendholi kuda
umatur sarwi anangis
samya nyêngkulak
kêndhali dèn cêkêli

adhuh gusti sampun angawaki yuda
yèn maksih pra dipati
benjang ngawakana
yèn abdi sampun têlas
lilih wau sri bupati
asru ngandika
padha maguta jurit

atur sêmbah sagunging para dipatya
samya nitih turanggi
anindhihi bala
Tumênggung Suranata
bêngawan dipun gêbyuri
sasêntananya
tumut gêbyur ing warih

pan binendrong pambêdhil dening wong Sampang
nanging mêksa anglangi
ya ta balanya Mral
ambendrong saking wuntat
arang tutug mimisnèki
tiba ing têngah
olèh batur pribadi

Ki Tumênggung Suranata wangsul mêntas
Amral kang dèn parani
cinandhak astanya
Suranata sru ngucap
pagene sira bêdhili
têka ing wuntat
olèh batur pribadi

angur sira dadia mungsuh wasisan
ja tanggung sun kêmbari
Amral angrarêpa
sun mentak ampun sira
apan ingsun tan udani
yèn olèh rowang
mungsuh sêdya sun bêdhil

Suranata sampun sigra nitih kuda
wangsul ambyur tumuli
saha balanira
nanging tan bisa mêntas
sagunging para dipati
ambyur sadaya
kuda sami anglangi

pan wong Sampang saragêni olèh papan
ambendrong saking nginggil
sagung pra dipatya
tan ana bisa mêntas
ya ta wau sri bupati
mulat ing bala
duka yayah sinipi

Kyai Bicak tinêmbang munya angangkang
wus ngagêm Kyai Gondhil
anyamêthi kuda
gêbyur marang bangawan
kali plabuhan mênyangking
ya ta sakala
kêna dipun sabrangi

palabuhan asate ilang rong duman
dadya toyanya kêdhik
wus kêna cinacak
têkan pêpikul nyabrang
sadaya wadya Kumpêni
samya anabrang
gumrah swaraning jalmi

pra dipatya sampun umêntas sadaya
wong Sampang anadhahi
akuwêl prangira
Tumênggung Suranata
pangamuke anglir bêlis
numbak amêdhang
anuduk angakahi

pra dipati sadaya angamuk rampak
wong Sampang anadhahi
pêngkuh barisira
ya ta Sang Kraèng Naba
sakumpênine dèn irit
mingêr angiwa
anglambung saking kering

sêntananya Galèngsong Dhaèng Mariwah
lawan Dhaèng Makincing
awas dènnya mulat
dulu Kêraèng Naba
sadulure gustinèki
dadya lumajar
mawut tan môngga pulih

sampun rusak tatane baris Madura
ingamuk pra dipati
miwah wong Walônda
tan anggop bêdhilira
wong Sampang dipun êdrèli
tan wontên tahan
miwah môncanagari

Prabu Trunajaya angawaki yuda
sakèhe wong sinêlir
tuwin punggawanya
sarêng angantêp yuda
samya ngamuk galong pipit
pan katadhahan
dening bala Kumpêni

swaraning kang sênjata lir gêlap sasra
awor bêndhe gong bèri
myang kricikingkuda
awor tambur Walônda
lan pangadhuhing wong kanin
tanpa parungyan
lir ruging ardi wilis

Ki Tumênggung Mangkuyuda ing Madura
angamuk ngowak-ngawik
kang katrajang bubar
pan sampun katadhahan
dening kang para dipati
Ki Mangkuyuda
ing Kêdhu anadhahi

Mangkuyuda ing Kêdhu angêmbat watang
sigra amarêpêki
Mangkuyuda Sampang
tinumbak jajanira
têrus ing walikatnèki
sampun palastra
Dhandhangwacana aglis

atêtulung apan sampun katadhahan
mring anakira kalih
Kêdhu Mangkuyuda
Ki Lêmbu lan Ki Buwang
kinarocok wong kêkalih
Dandhangwacana
pan sampun angêmasi

bubar larut barise wong ing Madura
miwah môncanagari
malêdug sarsaran
tan ana kang puliha
ngungsi kitha ing Kadhiri
Ki Trunajaya
pan sampun inêb kori

gya ingêlut dening kang para dipatya
miwah wadya Kumpêni
gumrêgut tandangnya
prapta pinggiring kutha
lawange wus dèn inêbi
Ki Darmayuda
wau kang têngga kori

Mangkuyuda ing Kêdhu pan sampun prapta
anèng jabaning kori
saksana jinêjak
lawang kori malêsat
ajur mumur bobrak-babrik
Ki Darmayuda
wau kang têngga kori

Mangkuyuda angêmbat watang jumangkah
Darmayuda nadhahi
dyan tumbak-tinumbak
lawan Ki Mangkuyuda
jro kori jawining kori
pan sarêng pasah
sarêng dènnya ngêmasi

Mangkuyudamati sajawining lawang
Darmayuda ngêmasi
anèng jroning lawang
ya ta sagung dipatya
sadaya manjing jro kori
miwah Walônda
samya malêbèng kori

Trunajaya lolos saanak rabinya
angidul ngetan nênggih
marang Gunung Ngantang
sêdyane Trunajaya
wadyanira winatawis
wong sêsêliran
rongatus maksih ngiring

kawarnaa wau ta sri naranata
sampun ngaturan uning
yèn Ki Mangkuyuda
sampyuh lan Darmayuda
langkung ngungun sri bupati
kunarpanira
pan sampun dèn bêciki

Trunajaya katur lamun sampun kesah
ngidul ngetan mring ardi
Ngantang kang sinêdya
sang prabu langkung trustha
sigra umanjing kitha glis
saha balanya
prapta dèn sangkalani

janma sirna obahe ingkang buwana
bêdhahe ing Kadhiri
ya ta sri narendra
sawadya anèng kutha
miwah kang wadya Kumpêni
anèng jro kutha
tuwin wadya pasisir

pan rong dina dènnya masanggrahan kitha
enjing budhal sang aji
jujul Trunajaya
gumrah sawadyanira
datan kawarna ing margi
prapta ing Payak
masanggrahan sang aji

anèng Payak sri narendra nata bala
kinèn angêpung ardi
apan Trunajaya
mêmpên sanginggil arga
sela samya dèn cancangi
yèn ingunggahan
tinatas angglundhungi

gênging watu saêjun ana salumpang
wontên ingkang sakrambil
têkan tabonira
wênèh sagênthong gêngnya
tan kênadipun unggahi
pan mung satunggal
margine dhandhang gêndhis

kawarnaa wau sri bupati
siniwaka anèng pasanggrahan
pra dipati pêpak kabèh
Radèn Nrangkusumèku
Radèn Arya Sindurja nênggih
Dipati ing Ngurawan
nênggih jajaripun
Tumênggung Wirawidigda
Mangunonêng lan Binarong jajarnèki
Tumênggung Suranata

Ki Tumênggung Jangrana nèng ngarsi
para upsir munggèng ing ngayunan
miwah Amral Hèlduwèl Brèh
ngandika sang aprabu
marang Amral mundhut Kumpêni
anaa sabragada
arsa ingsun utus
anêlika wong Makasar
kang makuwon ing gunung Sampura nênggih
aran Dhaèng Mariwah

Busung Mêrnung lan Dhaèng Makincing
muwêr ana ing gunung Sampura
kang ngirida ing lampahe
Jangrana kang sun tuduh
Pasuruan sun kon nanduri
iya Si Ônggajaya
arana Tumênggung
Ônggajaya Pasuruan
ya ta Amral Hèlduwèl Brèh anjurungi
karsane sri narendra

sri narendra angandika malih
ampirana adhi Cakraningrat
nèng alas Lodhaya gone
konên seba maringsun
Ki Jangrana sigra wotsari
lèngsèr saking ngayunan
lan sabalanipun
lan Walônda sabragada
tan kawarna lampahe Ki Jangranèki
praptèng alas Lodhaya

kawarnaa kang dipun sakiti
Cakraningrat nèng alas Lodhaya
Trunajaya panggawene
punika pamanipun
mila datan kolu matèni
milane pinilara
ana ing wanagung
sêdyane Ki Trunajaya
ingkang paman matia dèn pangan eblis
nanging karsaning Sukma

Cakraningrat pan maksih basuki
kang nèng alas Lodhaya miyarsa
Trunajaya kajodhine
lawan wus madêg ratu
Adipati Anom Matawis
sira Ki Cakraningrat
asrêp manahipun
angrasa kalamun gêsang
wus adandan saanak rabinirèki
arsa seba mring Payak

enjing mangkat wau Sang Dipati
Cakraningrat saking ing Lodhaya
arêreyongan lampahe
ya ta nuli kêpêthuk
gêgamaning wong Surawèsthi
kagyat Ki Cakraningrat
dulu baris agung
dipun nyana Trunajaya
dangu-dangu ningali baris Kumpêni
laju Ki Cakraningrat

wus kapanggih lan Ki Jangranèki
Ki Tumênggung Jangrana sru ngucap
alah kakang sukur bage
dika ingkang kapêthuk
lan manira wontên ing ngriki
dika kakang ngandikan
dhatêng sang aprabu
masanggrahan anèng Payak
Cakraningrat sandika ature gipih
nulya ungkur-ungkuran

Ki Tumênggung Jangrana lumaris
sampun prapta nagri Pasuruan
sigêgên wau lampahe
gênti ingkang winuwus
wong Makasar midhangêt warti
yèn badhe dipun langgar
têdhak saking gunung
lampahe agêgancangan
sêdyanira anabrang dhatêng ing Bali
sagung bala Makasar

tan kawarna kang nabrang mring Bali
wong Makasar wus numpak ing palwa
KiJangrana ing lampahe
Pasuruan wus suyut
datan ana suwalèng kapti
marang Ki Ônggajaya
sadaya anungkul
Tumênggung Jangrana budhal
saking kitha lampahira tan winarni
wuwusên Cakraningrat

sampun prapta pakuwon narpati
sri narendra pan lagya sineba
kagyat wau duk praptane
Cakraningrat cumundhuk
ngaraspada sarwi anangis
sang nata angandika
lungguha rininingsun
wus sira aja karuna
nagrinira sun paringkên sira malih
ing Sampang tampanana

anging sira sun sêdhahi kardi
sira bujuka Si Trunajaya
nèng Gunung Ngantang ênggone
Cakraningrat wotsantun
pan sandika karsa narpati
ya ta wong ing Madura
wus kathah kang rawuh
seba ing gustine lama
Cakraningrat wus kathah ingkang tut wuri
wong Sampang lan Madura

sigêgên kang lagya gunêm kawis
kawuwusa Prabu Trunajaya
anèng gunung pakuwone
sagarwa putranipun
pan cinatur garwanirèki
putri saking Mataram
kêkalih pan tumut
duk bêdhahe ing Mataram
putri kalih binoyong kinarya rabi
Sang Prabu Trunajaya

wau Radèn Ayu Klêting Kuning
Klêting Wulung punika kang tuwa
kang sampun dados garwane
kang anom pinarunggul
anging sang dyah tan angladosi
pan pinalaur pêjah
tan arsa salulut
lawan Prabu Trunajaya
dene sampun sadhèrèke dadya rabi
dhatêng Ki Trunajaya

Trunajaya nèng pucuking ardi
para garwanira kawlasarsa
tan bêtah nora angombe
miwah kawulanipun
apan sami minggat ing wêngi
tan bêtah nora mangan
tan angombe banyu
wong cilik pan sabên dina
alorodan samya ngumpul mring Dipati
Sampang kang anèng Payak

Cakraningrat prasamya dèn ungsi
nora bêtah nèng luhuring arga
binaya mangap ngisore
apan kinêpung wakul
dening sagung para dipati
miwah wadyane Amral
prasamya angêpung
warnanên Ki Trunajaya
apan lagya ginubêl dening kang rayi
sang putri ing Mataram

radèn ayu amuwun tan sipi
ingkang para garwane sadaya
kalara-lara sambate
dene tan ngombe banyu
salamine nèng luhur ardi
wus kawan dasa dina
tan wontên anginum
umatur sang rêtnaning dyah
mring kang raka dhuh paraning rèh puniki
yèn awèt mangkenea

iya sapa bisa ngêlakoni
nora ngombe patang puluh dina
wong wadon pira kuwate
Trunajaya amuwus
antèkêna riningsun gusti
pirabara ing benjang
wruh rasaning banyu
sêdyakêna mara tapa
sang dyah ayu sumaur sarwi anangis
dhuh lae besuk apa

apa margane nginum wêwarih
ngisor gunung apan tinuguran
wong siji tan bisa mrèjèl
jêr dika wong kumênthus
nora nganggo boboting urip
mêksa umadêg nata
rat Jawa winêngku
samangke kadya punapa
solah dika durakadika andhêmi
amungsuh kadang tuwa

pae dhingin duk bêdhah Matawis
dika prênah wong liyan bêrayan
mêngke jêr wong mungsuh ipe
apa baya tinêmu
mêmungsuhan lan kadang mami
kang jêmaking akathah
nênggih kadang sêpuh
pasthi gêgêntining rama
kang abênêr dununging sêmbah sayêkti
ya marang kadang tuwa

Trunajaya pan kadya jinait
driyanira myarsa kang wacana
tanbuh duk mijil waspane
kang rayi gya rinangkul
dhuh abdine atadhah runtik
mring gusti sang lir sêkar
dewaning wong ayu
sapa kang duwe bêndara
kaya amung Trunajaya kang nungkêmi
nadyan praptèng dêlahan

mingsêg-mingsêg wau sang lir Ratih
lamun dika anurut maringwang
pasthi ingsun mudhun dhewe
amapag kakang prabu
nadyan silih amanggih pati
môngsa ta gumingsira
iya raganingsun
nanging sun watara kangmas
yèn sun gubêl nora kolu amatèni
nadyan mring kang salira

wus dilalah karsaning Hyang Widhi
Trunajaya manahipun gampang
dadya nurut ing garwane
datan sawalèng kayun
Trunajaya dêlingnya manis
dhuh mirahe pun kakang
ratuning rum-arum
sira gusti rumiyina
umarêka ing raka dika narpati
ngaturna pêjah gêsang

nanging anggèr mangkata rumiyin
yèn wus silih panggih lan rakanta
yèn wus ngapurèng dasihe
dene sun nuli mudhun
ngaturakên ing pati urip
marang sri naranata
gêntia winuwus
wontên wong Madura prapta
saking ngandhap pan sarwi ambêkta tulis
utusane kang paman

Cakraningrat kang anonjok tulis
sampun prapta pucuking aldaka
katur mring Trunajayane
surat tinampan sampun
gya winaca sinukmèng galih
bêbukaning kang surat
salam donganingsun
tumêkaa mring anak mas
sira nyawa dèn timbali ing narpati
Sang Prabu Amangkurat

dene salahira ingkang dhingin
ingapura dening sri narendra
ingsun nanggung mring dhèwèke
dukane sang aprabu
yèn cidraa anêdyèng pati
pasthi anak pun bapa
nyawa kang ananggung
anambêli umurira
yèn wus têrang nuli angsulana tulis
ingsun mapag mring sira

langkung sukanira jroning galih
Trunajaya miyarsa kang surat
kalangkung asrêp manahe
tan kawarna ing dalu
enjingira arsa lumaris
nanging wau kang garwa
kang kinèn rumuhun
sarêng dutane kang paman
sampun têdhak saking sapucuking ardi
tandhu wahananira

wong Madura kang samya jajari
tumbak binang watara nêmbêlas
tandhu tinedhengan cindhe
sakèhing kang angêpung
samya kagyat dènnya ningali
nanging samya dinuga
lamun radèn ayu
garwane Ki Trunajaya
pan kang rayi wau marang sri bupati
samya tinon kewala

tan winarna lampahirèng margi
sampun prapta wau pasanggrahan
kagyat mulat ing rawuhe
sampun katur sang prabu
apan lagya siniwèng dasih
kagyat duk praptanira
kang rayi cumundhuk
manêmbah padanirèng sang
lara-lara sang rêtna dènnya anangis
ngrangkul padaning nata

angandika wau sri bupati
wis mênênga babo ariningwang
dèn narima ing titahe
pan karsaning Hyang Agung
lêlakone awakirèki
balik ingsun têtanya
mring sira riningsun
ana ngêndi lakinira
kaya priye sujude marang ing kami
kang rayi matur nêmbah

rayi dalêm maksih wontên wukir
pan angantos timbalan paduka
lampah kawula wiyose
kinèn matur pukulun
atur tobat paduka aji
ngandika sri narendra
ya tarimaningsun
lah ta adhi Cakraningrat
lumakua amapag marang ing wukir
môngsa bodhoa sira

sigra nêmbah wau Sang Dipati
Cakraningrat lèngsèr saha bala
Ki Suranata kanthine
datan kawarnèng ênu
sampun praptèng sukuning wukir
Ngantang nulya utusan
kang paman mring luhur
wus panggih lan Trunajaya
ingaturan kalamun kang paman prapti
angantos anèng ngandhap

Trunajaya nulya têdhak gipih
saking ardi ambêkta bongkokan
ginotong anèng ngarsane
watara pitung puluh
panakawanira umiring
prasamya bêrundhulan
praptèng ngandhap sampun
panggih lawan ingkang paman
gya cumundhuk Trunajaya angabêkti
mring paman Cakraningrat

dyan rinangkul mring kang paman aglis
Cakraningrat alon angandika
babo anak ingsun dhewe
sira ngabêkti ratu
apan mêntas kawon ajurit
bêcik nganggo pratôndha
nyawa putraningsun
katon katêmênanira
Cakraningrat wadyane wus dèn kêjèpi
anubruk Trunajaya

Trunajaya tan suwalèng kapti
pan sumôngga karsane kang paman
môngsa amriha dudune
Cakraningrat amuwus
aja walangdriyanirèki
kêpanggihing pun paman
dukane sang prabu
binônda cindhe puspita
Trunajaya sampun binêkta lumaris
budhal saking ing Ngantang

kawarnaa wau sri bupati
ingkang wontên jroning pasanggrahan
siniwi wadyabalane
munggèng têtarub agung
pêpak andhèr para dipati
tuwin para satriya
Kumpêni nung-anung
prasamya munggèng ngayunan
miwah Amral Hèlduwèl Brèh anèng ngarsi
sang nata angandika

marang sêlir kinèn ngarih-arih
tungkulêna iku arinira
dèn Ayu Trunajayane
binêkta marang pungkur
kawarnaa Sang Adipati
Cakraningrat wus prapta
jaban baris agung
kèndêl ngaturi uninga
mring sang nata yèn Ki Trunajaya prapti
sampun binêkta bêstan

langkung trusthanira sri bupati
wadya kinèn abaris sadaya
tuwin wong Kumpêni kabèh
abaris ngurung-urung
anggêgila kang lagi prapti
ya ta nulya ngandikan
Cakraningrat wau
ambêkta Ki Trunajaya
wus lumampah nangis sajroning kang ati
kaduwung solahira

prapta ngarsanira sri bupati
Trunajaya tumungkul alênggah
lir konjêm siti mukane
êdrèl munya gumrudug
mariyême awanti-wanti
Kodhokngorèk angangkang
gong bèri ambarung
tambure munya brang-brangan
Trunajaya pan kadya binayang kari
anglês sarira lupa

sri narendra angandika aris
hèh bagea adhi Trunajaya
dèn kaparèng ngarsa kene
Trunajaya anuwun
saha nêmbah sumungkêm siti
sang nata angandika
ing ubayaningsun
sira adhi luwarana
apan ingsun durung duwe ujar malih
ya mêngko iya kuna

apan dhingin ingsun duwe jangji
lawan sira yèn arja ing lampah
ingsun jro sira jabane
rat Jawa ingsun tan wruh
darma ingsun dadi narpati
sira anduwènana
bang-bang alum-alum
mêngko adhi tampanana
nungsa Jawa apan ingsun tan ngawruhi
môngsa bodhoa sira

Trunajaya mêksa tan atampi
pangandika dalêm kaping tiga
Trunajaya nuhun ture
Pangran Lamongan muwus
anambungi sabda narpati
Ki Anak Trunajaya
pagene sirèku
têka sira tampanana
ngêndi ana satriya cidra ing jangji
kaya trah pêdarakan

Trunajaya anêmbah nyuwun sih
sri narendra alon angandika
padha sêksènana kabèh
luwara jangjiningsun
adhi Trunajaya sun srahi
rat Jawa wus kalakyan
ing punaginingsun
nanging punagi manira
kari siji mêngko arsa sun luwari
duk ingsun anèng Têgal

punagining sun ingkang sawiji
Trunajaya payo luwara
kêris Ki Bêlabar kiye
sun liga laminipun
apan nora ingsun sarungi
yèn nora asarungan
ing jajanirèku
ya ta sagung pra dipatya
Trunajaya sinaosakên mangarsi
sigra sang nata têdhak

saking dhêdhampar amarêpêki
Trunajaya ginoco jajanya
têrus maring walikate
ludira drês sumêmbur
ya ta wontên parêpat alit
aran Ki Atapgopa
nututi anyuduk
graita sagung punggawa
pan sadaya pra dipati anuduki
ajur kuwandanira

sri narendra asru dènirangling
hèh sakèhe pra dipatiningwang
payo mangana atine
sigra rinêbut-rêbut
dening sagung para dipati
atine Trunajaya
kaduman nyakuku
mastaka sampun tinigas
apan tansah sinandhing dening narpati
munggèng soring dhêdhampar

apan wontên êmbane sawiji
sakalangkung agêng inggilira
Ki Sêcagora wastane
sampun binêsta wau
nanging kêdah bela ing gusti
dinangu ing sang nata
sun tanya sirèku
mring ngêndi eyang Kajoran
Sêcagora umatur sarwi wotsari
kesah mring sonya sirna

Sêcagora sampun dèn patèni
kawarnaa Jangrana wus prapta
sarêng lan Ônggajayane
ngandikan kalihipun
praptèng ngarsa saha wotsari
sang nata angandika
nusula anuduk
ing bathange Trunajaya
pan wus ajur saksana prayayi kalih
sarêng narik curiga

kunarpane sampun awor siti
sinudukan marang Ki Jangrana
wong loro lawan kakange
sarêng wêwêdhak marus
kawarnaa sri narapati
kondur amasanggrahan
mastaka tan kantun
cinangking dening parêpat
munggèng ngarsanira wau sri bupati
binêktèng pasarean

ya ta wau kang rayi narpati
ingkang garwa maring Trunajaya
miyarsa asru tangise
dhuh lae kakang prabu
bok iyaa wêlas ing mami
dene wis atur tobat
ing kadudonipun
sri naranata ngandika
ingkang rayi apan ta sampun pinêtik
ing lire lakinira

dadya kèndêl wau ingkang rayi
kawarnaa wus surup Hyang Arka
jêng sinuhun munggah sare
mastaka datan kantun
pan kinarya kêlut sawêngi
singa kang minggah nendra
kêkèsèt puniku
ing êndhase Trunajaya
para sêlir miwah pra parêkan alit
prasamya kèsèt sirah

ya ta wau kawarnaa enjing
sri narendra miyos sinewaka
siniwi wadyanirandhèr
angandika sang prabu
marang sagung kang para nyai
samya kinon dhêploka
ing mastakanipun
Trunajaya jroning lumpang
sigra wau para nyai lawan sêlir
samya dhêplok mastaka

ajur mumur mustaka wor siti
ya ta wau sang nata ngandika
mring para dipati kabèh
sagung punggawaningsun
pirsakêna timbalan mami
Si Lêmbu lan Si Buwang
karo ingsun junjung
wêdana bumi bumija
pan Si Lêmbu Tumênggung Mangkuyudèki
Si Buwang Natayuda

sri narendra angandikamalih
Nrangkusuma padha undhangana
ingsun arsa budhal age
mring Surabaya ngujung
Nrangkusuma saha wotsari
Pangeran Cakraningrat
manêmbah umatur
angaturakên jarahan
saking Ngantang sakarine para rabi
kang prasamya kasmaran

