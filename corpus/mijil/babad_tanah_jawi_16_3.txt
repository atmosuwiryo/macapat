nahan narendra Kartasurèki
gantya winiraos
kangjêng sinuhun ingkang wus mangrèh
ingkang mandhirèng nagri Samawis
kang sampun siniwi
ing bala gung-agung

wadyèng pasisir kabèh wêdyasih
abêkti mring katong
myang wadyèng Kartasura wus akèh
ingkang samya nusul mring Samawis
sumiwèng narpati
samya atur-atur

dina Soma kasukan sang aji
wus pêpêk punang wong
munggèng pasanggrahan punggawandhèr
saha garwa kang para dipati
tuwin para mantri
atap munggwing ngayun

para putra sadaya anangkil
ngarsèng rama katong
kang mrêdôngga angrangin swarane
Panêmbahan Madura sumiwi
lan sagung bupati
nèng ngarsa supênuh

saha bukuh palunggwing manangkil
myang Kapitan Kênol
sapraptaning Dêmak nagarane
sanityasa lanang dènnya jurit
myang wong Surawèsthi
Sampang prapta sampun

kang bêbêksan pan sampun awiwit
para atmajanom
pangran dipati angrangin age
lan panêmbahan mêngsahnya tandhing
kang para bupati
gumêdêr lokipun

sarya angidung dènnya angrangin
Pangran Dipatyanom
Kênya Kadhiri nênggih têmbange
swaranyarum kadi madu gêndhis
rênyah asung brangti
asring karya wuyung

sagung garwaning para dipati
prasamya nênonton
ya ta wontên kaprênah mantune
Suraadimênggala Dipati
ingkang jalu nênggih
kaponakanipun

Martayuda wêwanginirèki
pinundhut de katong
apan kinarya carik damêle
sakalanira sri narapati
dèrèng darbe carik
marmane tinuduh

Martayuda rabine yu lêwih
sêlèg-sêlèg anom
nênggih lagya kêkalih putrane
galak ulate anggarit ati
èsmu jung karangin
solahe dinulu

adangu dènnya amandêng liring
sira sang lir sinom
pangran dipati kang anèng tyase
yèn angucapa sajroning ati
pangeran dipati
tuhu yèn binagus

dhongoh sengoh kaduk marêk ati
dahat karya wirong
Ki Jênat sêmbada lan swarane
gêtas rênyah dahat dudut ati
praja ing Samawis
tanna saminipun

sang dyah wagugên sajroning ati
rongèh dènnya lunggoh
kasamêkan sinjang ting kathèthèr
datan liyan kacipta ing ati
mung pangran dipati
kang ana ing dulu

swanita kumyus lwir dèn sirami
layon gêlung rontog
apan wontên sang dyah pawongane
biyang Garêm uninga ing wadi
anjawil aririh
anggèr dawêg mantuk

solah dika dahat ngatawisi
têka pijêr dongong
miyat ing sang bagus trus bêksane
ingsun iki pan wus nini-nini
parandene brangti
mirsa swaranipun

nanging dede wawrat dika gusti
brangti mring sang anom
mitra putranira kang mangku ngrèh
lwir kate pan pêksa ngrangsang wukir
pan dede sasami
brôngta mring wong agung

ya ta kering ing pawongannèki
sang dyah sampun miyos
sêmpoyongan wirangrong lampahe
ya ta pinarêng kang asung brangti
luwar dènnya ngrangin
arsa sêne mêtu

praptèng jawi pintu aningali
wong agêng kaluron
jêng pangeran sigra panyapane
bibi gustinira baya sakit
dene sun tingali
pamulune alum

biyang Garêm mèsêm wruh ing wadi
nêmbah matur alon
inggih gusti asangêt sakite
pan kasambêt mring kang bêksa ngrangin
jampyanana gusti
dimèn sagêd mantuk

sang ingujaran mèsêm marani
dhatêng ing pêpojok
saha wacana arum wuwuse
besuk sore sun marana bibi
hèh sira dyah ari
aywa sangêt wuyung

dèn abisa sira namun kapti
mirah jiwaningong
aywa katawis marang kakunge
sang dyah pan sarwi liniling-liling
hèh mantuka yayi
ngong sowan sang prabu

nimas Martayuda nêndha liring
srêt tyasnya sang sinom
jêng pangeran wangsul mring prênahe
biyang Garêm numêd damar lilin
wus mêdal ing jawi
praptèng wismanipun

nimas Martayuda niba guling
sarwi mujung dodot
datan wontên kaciptèng driyane
amung kangjêng pangeran dipati
kang anèng ing ati
sang dyah arawat luh

tan kawarna solahirèng nguni
pan tansah gêng wirong
rangu-rangu lali dhaharsare
kawarnaa kangjêng sri bupati
aluwaran sami
dènira anayub

pangran dipati wus mantuk aglis
dhatêng ing pakuwon
kang kacipta amung ubayane
lawan nimas Martayuda nguni
sasolahe kèksi
kang asung lara kung

rêngêng-rêngêng angidung rêrêpi
kang rinênggèng panon
mung kang asung patêmbayanane
dhuh mas mirah ingsun wong alindri
dhêdhongklak Samawis
bisa karya wuyung

upamane mirah awak mami
lwir pradapa layon
pan kasongan raditya kênyare
yèn tan tulus mirah sih ing mami
rêraga matyaking
kandhuan wulangun

wontên kinarya dhandhang anilib
dènira sang anom
bapakane Garêm kêkasihe
punika kang dadya jarumaning
èstri sami èstri
jalu sami jalu

sinamur-samur tan kêna lilih
tyasira sang sinom
sigra animbali kalulute
bapakane Garêm sampun prapti
ngandika sang pêkik
payo andon dalu

pak Garêm umatur awotsari
suwawi lungan don
dhustha asmara wau ta gone
ngarsa-arsa praptanya sang pêkik
malah lali guling
mèsêm sang abagus

bakda ngisa pangeran dipati
têdhak mung wong roro
pak Garêm umampir ing wismane
sang adhusthèng asmaratut wuri
prapta ing wismèki
lênggah sang abagus

apan parêkan wisma kang pinrih
dhinusthèng kalangon
pakne Garêm pan magêrsarine
dènira mas Martayuda nênggih
sang dyahkang winarni
kang sayagêng wuyung

ingkang raka pan kesah akêmit
pasangggrahan katong
kang katilar aywa sira age
agônda wida anguswa wèni
rema drawela lir
mega asmu jawuh

kasamêkanira jingga miring
asinjang tiga ron
kadya bêngle keris pamulune
asêngkang bapang sêkar warsiki
gêgôndamrik minging
akalpika mancur

pawongannya kalih munggèng ngarsi
kang tansah tinaros
biyang Garêm alon ing ature
sampun sangêt dènnya nandhang agring
rakanta manawi
mangke dalu rawuh

kawarnaa kang arsa don rêsmi
wus angrampit jaro
pakne Garêm tansah nèng wurine
mêdal kori bêbutulan kalih
lajêng lampahnèki
palataran rawuh

sang lir kusuma apan kapanggih
nèng panirat kulon
biyang Garêm tansah nèng wurine
dahat yun-yunên mring sang apêkik
mèh lalu panganti-
nira sang lir juruh

angling alon saha waspa mijil
wong agung agoroh
dene kongsi pukul sanga mangke
jêng pangeran datan ana prapti
dhêngkang wadung pari
niaya kalangkung

sang ingucap mèsêm miyarsangling
marêpêki alon
soring nagapuspa panggonane
sang dyah ayu tan wikan sayêkti
yèn pangran dipati
sampun dangu rawuh

Ki Garêm munggèng wuri atêbih
pan sarwi andhodhok
sang lwir puspa adrês panggrundêla
sidiparag wibawa tan prapti
saya ngadiadi
dumèh putrèng ratu

asikara angrêrujit ati
dahat karya wirong
ing tyas apa kang pinanggih têmbe
wong akarya sak ing sami-sami
sun têtêdha nuli
dèn pangana antu

antuning wong pasisir kang mandi
ya dèn kongsi lodhoh
lamun lodhoh wong bagus ragane
sayêktine pan ingsun tangisi
yèn têka ing pati
abela wakingsun

lagya wacana sang kadi suji
pangran mara alon
sang dyah kagyat lunga saking gène
jêng pangeran anyandhak astaglis
dhuh mas mirah mami
mring êndi jiwèngsun

baya tan sotah miyat ing dasih
kang agung kaluron
kang kawahan ing liring ta anggèr
sang lir rungruming puspita amrik
mêndhêk nikêl warti
ing ngarsa sang bagus

dyan sinambut winawèng jinêm mrik
sira sang lwir sinom
sang dyah matur kapan duk rawuhe
sang liningan mesêm anauri
duk paantu gusti
gon manira rawuh

sang dyah gumujêng sarya nyiwêli
acanggèh paturon
sang kakung bagus ngasmarèng rume
priyêmbadanya angrêmih-ngrêmih
mrih wêdharing rêsmi
sarining kang santun

jêng pangeran ngaras wanti-wanti
sang dyah sru kalêson
wus karêbut tirahing sinjange
sang dyah kepyan wêntisnya katitih
tan kêna gumingsir
pinarjayèng lulut

sampun wêdhar kang apulang rêsmi
pan dahat kawuron
sampun pukul sakawan wancine
jêng pangeran têdhak asêsuci
sampunnya wêwijik
lênggah sang abagus

sang dyah ayu nambut burat wangi
majêng awotsinom
sang kakung ginônda wida age
dyan warnanên ingkang lagya prapti
ingkang saking kêmit
palataran rawuh

Martayuda sadalu tan guling
gènira asaos
tansah mêlang-mêlang jro driyane
pangraose kadi ana maling
mila nuntên mijil
praptèng wismanipun

apan lajêng sira ngintip-intip
kang anèng paturon
ting garênêng wong roro swarane
saya dangu dènira angintip
apan wus kaèksi
yèn ana wong lungguh

tirahning made wong lanang pêkik
garwane munggèng sor
yèn ngucapa sapa baya kiye
dangu-dangu waspada tan pangling
yèn pangran dipati
munggèng tilam santun

dadya sandea sajroning ati
apan arsa alok
ajrih lamun kacihna ing akèh
nulya dhaham-dhaham saking jawi
pangran adipati
kagyat sigra mêtu

miyom bêbutulan dènnya mijil
sampun bêdhah jaro
pakne Garêm tansah nèng wurine
palajênge pangeran dipati
ngalimpêd ing margi
warnanên kang kantun

sangêt bramatya manjing wismaglis
rabine andhepok
dyan cinandhak ingukêl rambute
jinêjêkan kongsi kongsêp siti
dèn idak dèn bithi
tinapuk jinagur

linalarak anjrit sambat mati
patènana ingong
iya aja dèn lêlarak bae
ajur luluha ingsun andhêmi
ukumên ing pati
tan gumingsiringsun

nyata culika ing tindak mami
tuhu lamun cêlor
Martayuda asugal saure
nora wurung mêngko sun patèni
sun lêlara dhingin
lêgane tyas ingsun

pan adangu dènnya nguncit-uncit
rambutira bodhol
sang dyah kantu ing siti anglèsèd
Martayuda emut wlas ing galih
tinilar mring panti
wus sare amujung

sang kakung dangu dènira guling
kang lena ing panon
wus anglilir miyat ing kakunge
lamun maksih mujung dènnya guling
pungun-pungun mijil
alon lampahipun

ingkang tansah sinambat ing tangis
kang lunga ambolos
sidhêngkah têka ènthèng bobote
dene ora angantèn-antèni
maleca ing jangji
sidiparag ngantu

lampahira kang sinêdyèng galih
pasanggrahan katong
sampun prapta ing pura lampahe
sampun katur dhatêng pramèswari
lamun lambangsari
lawan putranipun

bini aji matur ing narpati
yèn kang putra cêlor
nimas Martayuda lawanane
malah mangke purik dhatêng puri
pinala tan sipi
dhatêng kakungipun

sri narendra ngungun miyarsangling
angandika alon
timbalana Si Martayudage
kang parêpat alit nêmbah mijil
wus praptèng wismèki
Martayuda wau

mas Martayuda kapanggih guling
ginugah siralon
wus atangi andulwèng rabine
kang katingal duta nata kèksi
saha nênimbali
Martayuda gupuh

sampun kerid ing parêpat alit
glis praptèng pakuwon
lajêng tumamèng pura lampahe
praptèng ngarsanira sri bupati
nêmbah ing padaji
mangusapi lêbu

sri narendra angandika aris
kulup miyarsèngong
rabinira apurik marene
akirda lawan si adipati
apuranirèki
nyawa ingsun jaluk

rabinira ingsun kang nglironi
pilihana kang wong
jroning dalêm sasênênge tyase
ingsun kang awèh mring sira kaki
kabèh sêlir mami
myang pawongan ingsun

nanging aywa dadya tyasirèki
mring arinta mêngko
Ki Dipati Mangkunagarane
nuju kêna pangadune bêlis
lali mring sirèki
sudara tan ketung

kang sinungan ling waspanya mijil
sumungkêm abukoh
kamanisên nata andikane
dadya lilih nir runtik ing swami
kalimputan ing sih-
ira sang aprabu

Mas Martayuda matur wotsari
nuhun sih jêng katong
abdi dalêm yèn kenginga mangke
amba suwun mantuk mring wismèki
nata ngandikaris
iya anak ingsun

nanging kaki ywa sira sakiti
ing wêwêkas ingong
sang sinujaran atur sêmbahe
patik aji tan sêdya angipi
nyakitana mangkin
mring abdi sang prabu

dahat ajrih timbalan narpati
lingira sang katong
yayi pramèswari lah dèn age
wêdalêna Si Martayudèstri
iya dèn kon mulih
marang lakinipun

sori nata mentar awotsari
lumampah siralon
amarani marang ing rabine
Martayuda tur dèn wêwarahi
lah muliha nini
kinon mring sang prabu

sang dyah kalangkung wiyang jro ati
nging ajrih mring katong
ri saksana nulya mangkat age
ingkang jalu wus tinundhung mulih
kinèn sarêng swami-
nira sampun mantuk

sang liningan sumungkêm ing siti
mundur awotsinom
sigra mantuk marang ing wismane
tan kawarna ing marga wus prapti
lampahira kalih
kasmaran kang dulu

ya ta kawarnaa mangkin
Ki Tumênggung Jayaningrat
ing Ungaran barisane
sampun amiyarsa warta
yèn nagri Kartasura
kang anèng Dêmak kaburu
miwah kang baris ing Têgal

myang kang nèng Lèpènkêtangi
kawarti sampun lumajar
marmane alit manahe
Ki Tumênggung Jayaningrat
sigra wau utusan
dhatêng ing Samarang gupuh
arane ingkang dinuta

Pusparudita rannèki
sampun binêktanan sêrat
lumaksana ing lampahe
wus praptèng nagri Samarang
sowan mring Panêmbahan
Madura tur sêrat gupuh
nawala gya tinupiksa

kadhadha ungêling tulis
panêmbahan sigra sowan
dhatêng pasanggrahan age
wus praptèng ngarsa narendra
matur mring naradipa
dhuh gustiningsun pukulun
kawula atur uninga

dhatêng paduka narpati
yèn mangkya pun Jayaningrat
kang baris nèng Wungarane
kintun sêrat mring kawula
dene ingkang dinuta
pan kaprênah arinipun
aran pun Pusparudita

nênggih ungêling kang tulis
pukulun pun Jayaningrat
ngaturkên pêjah gêsange
katura dhatêng narendra
myang sêdya angawula
nanging ingkang dipun suwun
dhusun dalêm Rêmbahrawa

dene padhange ing margi
sampun kawatir sang nata
pun Jayaningrat warnine
miwah wong Bugis myang Cina
apan sami binêkta
angabdi dhatêng sang prabu
ya ta wau sri narendra

kalangkung tustha ing galih
arum wijiling wacana
sun tarima panungkule
Si Tumênggung Jayaningrat
nanging ing Rêmbahrawa
iku ewuh atiningsun
pan wus ngong karya ubaya

lawan Ki Besan Samawis
ya ta wau Ki Dipatya
Suradimênggala ture
ulun gusti pinaringna
dhusun ing Rêmbahrawa
rinojong saaturipun
pun Tumênggung Jayaningrat

pamrih kawula narpati
tulusa dadosa rencang
sang narendra lêga tyase
arum dènira ngandika
ari mas ing Madura
caraka tundhungên mantuk
sira ngangsulana layang

môngsa bodhoa sirèki
ari mas amrih miluta
Si Jayaningrat kênane
yèn tulusa dadi rewang
amêngakakên marga
êbangên ganjaraningsun
punggawa môngka mênggala

dadia kanthinirèki
Panêmbahan Cakraningrat
sandika atur sêmbahe
ambêkta Pusparudita
praptèng pakuwonira
wus lênggah angandikarum
mring duta Pusparudita

hèh kacung lêlakon iki
kakangmu Si Jayaningrat
sayêkti ana bêgjane
yèn nurut pratikêl ingwang
pasthi lamun sun angkat
sun karya pungawa agung
angrèh samaning punggawa

sang nata wus tan ngawruhi
ala bêciking nagara
wus pasrah kabèh maringong
kakangmu nyuwun Samarang
pira kèhè Samarang
ingsun suwunakên besuk
nagara ing Pakalongan

tikêl wolu lan Samawis
tur sêmbah Pusparudita
pukulun pun kakang mangke
môngsa inggih anêkêlna
ing sapangrèh paduka
anglabuhi sêdyanipun
ing raka paduka nata

manthuk angandika malih
Panêmbahan Cakraningrat
lan pira kèhe barise
kang pinangku kakangira
kang tugur ing Wungaran
lan pira bupatinipun
tur sêmbah Pusparudita

mung sakawan pra dipati
nanging sami pamajêgan
lan bupati kalang gowong
myang tuwaburu punika
pun majêgan Mataram
pra mantri tan wontên kantun
ingkang dinamêl pangarsa

Pudhakpayung dènnya baris
dene wadyèng Gêgajihan
kang awarni-warni mangke
Jawa Bugis lan Makasar
Ambon Cina Sambawa
inggih pitung puluh èwu
kang karèh kang kawisesa

punika kang dèn tindhihi
ing putra tuwan pun kakang
dunya rong duman kadhaton
kang binêkta mring Wungaran
kinarya gajih wadya
angsal pitung puluh èwu
Panêmbahan Cakraningrat

gèdhèg-gèdhèg ngandikaris
ênya iki layang ingwang
iya angsul-angsul ingong
sadina mêngko mangkata
bêngi-bêngi têkakna
pan ingsun ing besuk-esuk
anglakokkên sandining prang

dene ta pratingkahnèki
wus ana sajroning layang
ing gêlar prang sandi bae
tur sêmbah Pusparudita
lèngsèr saking ngajêngan
rêrikatan lampahipun
ing Wungaran praptanira

pukul nêm tan ana uning
wruha tan ana graita
lamun mêngkono lakune
wus panggih lan kadangira
Tumênggung Jayaningrat
suratira sampun katur
ingkang saking panêmbahan

binuka sinuksmèng galih
pèngêt iki layang ingwang
sarta salam donganingong
Panêmbahan Cakraningrat
ing Maduradi praja
kang môngka manggalèng pupuh
bêbanthènging tanah Jawa

prajurit panata baris
senapati ing paprangan
kang amomong ing sang katong
ambaboni pra dipatya
kabèh ing tanah Jawa
hèh praptaa layang ingsun
Jayaningrat maring sira

kang kinarya senapati
mring Sunan Mangkurat Êmas
sirahing baris sakèhe
kang atugur ing Wungaran
wiyose Jayaningrat
sirawèh layang maringsun
kagawa ing kakangira

iya wis prapta ing mami
sun banjurkên suratira
katur marang ratuningong
siraliwat tinarima
bêktinira mring nata
amêngakakên dalanggung
bubarkên baris Wungaran

panuwunira ing mami
iya desa ing Bahrawa
wus têtêp pinaringake
sakèhe pitungkas ingwang
kang kajaba ing layang
wus anèng kadangirèku
iya Si Pusparudita

sawusnya miyarsa tulis
Ki Tumênggung Jayaningrat
angundhangi prajurite
pating kalêsik sadaya
mêpak sikêp Bahrawa
anyingkirkên donyanipun
barana kang pira-pira

wus kêbut sami sawêngi
enjing lajêng pêparentah
pra dipati sadayane
kang samya munggèng pangarsa
kang tugur Payungpudhak
ingundhangan sami mundur
ing prang dadosa satunggal

angumpula senapati
Ki Tumênggung Jayaningrat
anèng Karamas barise
prajurit kang pitung lêksa
dhêndhêng ngèbêki wana
gantya wau kang winuwus
dutanira panêmbahan

saking Samarang wus prapti
ingkang angirid gêgaman
mung kawan èwu barise
wong Sampang lan Surabaya
têtindhihing kang putra
Suradiningrat Tumênggung
lan Arya Jayapuspita

nyabrang jurang Jatingalih
sagunging baris kêkirab
giyak natab carabalèn
galaganjure ngêmandhang
myarsa wong Kartasura
gêgaman dèrèng kadulu
mung gamêlan kapiyarsa

orêg wong Kartasurèki
wus sami gêmpal tyasira
kêkês muntir banderane
Ki Tumênggung Jayaningrat
wus matêng jangjinira
lan parangmuka kang rawuh
mandhêlong pangawatira

duk katingal mungsuhnèki
bubar wadya Gêgajihan
samya angilèn golonge
tan ana ingkang animpang
eram ingkang umiyat
wadya pitung puluh èwu
kadya sêmut lampahira

wus awor lan mungsuhnèki
Ki Tumênggung Jayaningrat
pra dipati mulat kabèh
lamun senapatinira
wus amor lawan mêngsah
dudu rasane kadulu
malêdug asalang tunjang

binêdhah bitinge gusis
wong tuwaburu kalawan
wong Mataram talang gowong
palayune asêsaran
gusis baris Wungaran
wadyèng Madura kang rawuh
wus angancik ing Wungaran

miwah wadyèng Surawèsthi
wus tata apamondhokan
Tumênggung Jayaningrate
wus amor apagunêman
pacak malah barisnya
wau Rahadèn Tumênggung
Suradiningrat putusan

lan Arya Japuspitèki
tur uningèng panêmbahan
kalamun tulus kênane
Ki Tumênggung Jayaningrat
baris Wungaran bubar
nêtêpi saaturipun
mangkya wus macak barisnya

dutane praptèng Samawis
katur dhatêng ingkang rama
sigra tinulak dutane
ingkang putra tinimbalan
Radèn Suradiningrat
angirida sowanipun
Ki Tumênggung Jayaningrat

praptaning duta nulyaglis
sanega apêparetah
ingkang atêngga barise
wadyanira Jayaningrat
para mantri Bahrawa
Jangpati lawan Jangkewuh
têtindhih mantri Madura

lawan Dêmang Konangpasir
têtindhihing Surabaya
Dêmang Kaburônggalawe
gangsal atus sikêping prang
Tumênggung Jayaningrat
bêkta baris kalih èwu
kalih atus bêbongkokan

sigra lampahe nulyaglis
praptane nagrèng Samarang
prapta ing pasanggrahane
Panêmbahan Cakraningrat
lajêng binêkta sowan
wus katarimèng sang prabu
panungkule Jayaningrat

sampun ginanjar nagari
sinungan nama dipatya
Dipati Jayaningrate
lênggah nagri Pakalongan
dene Pusparudita
ginanjar nama Tumênggung
Puspanagara ing Batang

sukèng tyas kang pra dipati
Panêmbahan Cakraningrat
kalangkung sukèng driyane
bubare baris Wungaran
nipis ing Kartasura
Panêmbahan Madura wus
marentahi pra dipatya

kinèn samêktèng ajurit
anata prajuritira
pan amung nganti sangate
anggitik ing Kartasura
pasisir kulon wetan
wus rakit prajuritipun
supênuh anèng Samarang

nahan gantya kang winarni
Sri Bupati Kartasura
lagya siniwèng wadyane
sakarine kang punggawa
pêpêk samya sewaka
wong gêdhong kaparak pênuh
myang Apatih Sumabrata

angandika sri bupati
hèh Apatih Sumabrata
ing mêngko paran wartane
kang sami lungandon yuda
apa lanang ing rana
Patih Sumabrata matur
pukulun atur kawula

abdi kawula narpati
kang sami kesah don yuda
dèrèng campuh kala mangke
pan sami ajêng-ajêngan
kalih wadyèng Madura
lawan wadya Surèngkewuh
sang nata asru ngandika

alawas têmên sun anti
bapa kirimana layang
konên angrurah dèn age
iya nagara Samarang
si paman dèn cêkêla
ki apatih awotsantun
sang nata eca ngandika

kasaru caraka prapti
dutane Mandurarêja
kasarêngan utusane
Pangeran Arya Balitar
kalawan kang utusan
Pangeran Surabayèku
duta katri parêng prapta

katingalan mring sang aji
duta ngandika mring ngarsa
narendra ngandika age
sira ta kinongkon apa
marang ing gustinira
caraka sarêng umatur
pukulun ulun dinuta

anuwun bantu narpati
ing mangke abdi paduka
nêngguh kasoran yudane
pun Arya Mandurarêja
nagari Dêmak bêdhah
langkung ramening prang pupuh
para mantri kathah pêjah

duta kang saking Têtêgil
ature datan prabeda
miwah ta wau dutane
Ki Tumênggung Mangkuyuda
samya matur ing nata
yèn kang abdi nuwun bantu
wagugên tyasnya narendra

kabubuh wong gandhèk prapti
ingkang saking ing Wungaran
nguni dadya jêjênênge
Ki Tumênggung Jayaningrat
aran Mas Pangalasan
abdinira sang aprabu
panakawan alit mila

tanpa larapan duk prapti
makidhupuh ngarsèng nata
Mas Pangalasan ature
lawula atur uninga
dhatêng paduka nata
yèn mangke abdi sang prabu
pun Janingrat malih tingal

têluk dhatêng ing Samawis
miwah wadyèng urut marga
pan sami binêkta mangke
nungkul dhatêng ing Samarang
ing mangkya Jêng Pangeran
Pugêr sampun madêg ratu
anèng nagari Samarang

bisikanirèng narpati
Susunan Pakubuwana
Senapati Ngalagane
Ngabdurahman Sayidina
Panata ing Agama
lan ing mangke wartinipun
arsa budhal saha bala

saking nagari Samawis
anglurug mring Kartasura
sampun rêmbag punggawane
arsa mêdal ing Wungaran
anjog ing Salatiga
dene kang dadya panganjur
pangarah wadyèng Madura

ya ta wau sri bupati
miyarsa aturing wadya
sang nata asru wuwuse
hèh Apatih Sumabrata
agya mangke dandana
sira lumaku anglurug
barisa ing Salatiga

amêpêtana ing margi
miwah sagung pra punggawa
kang sami kalah yudane
kabèh sira timbalana
ngumpula lawan sira
ki apatih awotsantun
sigra jêngkar sri narendra

Patih Sumabrata aglis
sampun anêmbang têngara
gong bèri umyang swarane
orêg wadyèng Kartasura
sagung para punggawa
jawi datan ana kantun
samya tumut mring ki patya

dene kang kantun ing wuri
kang rumêksa naranata
wadyèng gêdhong kaparake
Ki Sumabrata glis budhal
mangkat mring Salatiga
swaraning wadya gumuruh
kadya ombaking hèrnawa

datan kawarna ing margi
wus prapta ing Salatiga
ki patih utusan age
nimbali Mandurarêja
lan Pangeran Balitar
lan Pangeran Surèngkewuh
sampun sami tinimbalan

punggawa katiga prapti
ngumpul dhatêng Salatiga
sangsaya agêng barise
punggawa ing Kartasura
Pangran Arya Mataram
baris anèng Bayawangsul
anindhihi pra santana

nahan kang lagya abaris
wadyabala Kartasura
ya ta kawarnaa mangke
Susunan Pakubuwana
Senapati Ngalaga
enjing sineba sang prabu
pêpak ingkang wadyabala

sagung punggawèng pasisir
pan sampun pêpak sadaya
Panêmbahan Madurane
lan Dipati Surabaya
myang Dipati Samarang
katri punggawa nèng ngayun
asaos ngarsa narendra

Panêmbahan Madurèki
umatur mring sri narendra
patikbratur wikan mangke
pun Tumênggung Tirtanata
ing mangkya pan pralina
tinukup dhatêng pun Abru
bêkta baris Kartasura

dene pun Abru namèki
sutane Rônggalêlana
nging maksih sumiwi mangke
dhatêng natèng Kartasura
nguni pun Tirtanata
pan kawula utus mantuk
jagani nagri Santênan

pun Ranggalêlana gusti
ingkang saos ing Samarang
sang nata pangandikane
ari êmas ing Madura
pan Si Rônggalêlana
yèn mêngkono kêna ukum
age sira sudukana

panêmbahan atur bêkti
wus angatag wong Madura
Ki Rôngga cinêkêl age
nulya wau sinudukan
Ki Rôngga wus pralina
murdane pinanjêr gupuh
nèng alun-alun Samarang

sang nata maksih tinangkil
sigra Tuwan Amral prapta
saking nagri Batawine
katur marang sri narendra
Amral wus tinimbalan
sapraptanira ing ngayun
sampun sami têtabean

Tuwan Amral matur aris
gusti kawula dinuta
dhatêng tuan jêndral mangke
kinèn bantoni ngayuda
dhatêng paduka nata
wong Kumpêni gangsal atus
nênggih kang kawula bêkta

lawan ature pun kaki
jêndral dhatêng sri narendra
pun Kênol dèn inggahake
dados kumisaris bêsar
lan nagari Samarang
dipun tanêmi kumêndur
yèn dados suka narendra

dene ing Japantên gusti
nênggih petor ingkang jaga
nanging taksiha lojine
myang pun Dipati Samarang
kenginga sampun sowan
yèn tan sarêng pun kumêndur
sowan dhatêng Kartasura

lawan aturipun malih
lulusa gèn saudara
lawan sang nata ing têmbe
sintên ingkang ngawonana
sampun manggih raharja
ya ta wau sang aprabu
angrojongi aturira

anênggih ing ari Kêmis
nata dènnya prajangjian
ping sanga likur tanggale
Rabingulakir kang wulan
taunipun Jimawal
Tuwan Amral nêrat gupuh
akarya buk prajangjian

sigra kang têngara muni
sanjata mriyêm lir gêrah
sang nata alon wuwuse
ari êmas ing Madura
sagung para punggawa
sira undhangana gupuh
padha dandana ing yuda

sagung bupati pasisir
kabèh sira timbalana
panêmbahan lon ature
pukulun abdi narendra
sampun pêpak sadaya
miwah sadêdamêlipun
ing yuda sampun samêkta

angandika sri bupati
yèn wus pêpak kang punggawa
padha undhangana kabèh
ing dina Soma saosa
sagêgamaning yuda
ingsun arsa budhal nglurug
mring nagarèng Kartasura

panêmbahan matur aris
lan Dipati Surabaya
anuhun duka sang katong
lamun suwawi ing karsa
kangjêng sri naranata
sampun tumindak anglurug
gusti ecaa kasukan

wontên nagarèng Samawis
dene kang nanggulang yuda
angrurah Kartasurane
sampuna dene kawula
lan pun kakang Jangrana
sampun sumêlang sang prabu
bêdhahe ing Kartasura

tan lêga rasaning ati
yèn dèrèng atamèng jaja
lan natèng Kartasurane
arsa kantarana asta
atakêra ludira
dahat purun gênti lawung
saking sakite kang manah

yèn kawula lanang jurit
antuk barkat sri narendra
yèn sampun bêdhah sang katong
nagari ing Kartasura
nuntên wangsul patikbra
dhatêng Samarang pukulun
amondhongi sri narendra

sang nata ngandika aris
lah iya ingsun tarima
ari êmas pasihane
myang Dipati Surabaya
anging ta sêdyaningwang
matya urip ayun wêruh
marang alang ujurira

punggawa kalih wotsari
kang langkung dening mangrêpa
konjêm pratala mukane
ciptanira ing wardaya
tan kenging mangsulana
saking sangêt sih sang prabu
punggawa kalih smu waspa

sigra jêngkar sri bupati
kondur dhatêng pasanggrahan
kang nangkil wus bubar kabèh
tan winarna solahira
ya ta ing dina Soma
kang wadya pêpak supênuh
kadya ombaking samudra

miwah sagung pra dipati
pasisir pêpak sadaya
warna-warna gêgamane
myang wong Sampang Surabaya
busananira abra
pating prêngangah dinulu
lir macan binasah-basah

tanapi wadya Kumpêni
sampun samêkta ing yuda
Walandi tata barise
Bugis lan wadyèng Makasar
anambungi ing wuntat
Tuwan Amral munggèng ngayun
wus sowan mring pasanggrahan

sigra budhal sri bupati
saking nagari Samarang
sinêngkalan duk angkate
ing wiyat gêni kawayang
ing janma pan ingetang
gêgamanira sang prabu
tinon lir sêkar sataman

sumrêg kang bala lumaris
budhale saking Samarang
asri tinon gêgamane
akèh warnane kang bala
wong sabrang lan wong Jawa
swarane umyang gumuruh
kadi ombaking samudra

tuhu yèn ratu linuwih
têrahing ratu kusuma
putra naya gônda mangke
jumênêng satitahing Hyang
atilar purantara
nglêlana andon prang pupuh
anglurugi Kartasura

bisikanira narpati
Susunan Pakubuwana
prawignya pêkik warnane
kèdhêp dening wadyabala
mangkya sira winarna
nitih kuda gula gêmpung
binusanan abra muncar

atata lampahing baris
kang wadya pangawat kanan
Dipati Surabayane
Panêmbahan ing Madura
wadya pangawat kiwa
kang minôngka dhadhanipun
wadya Kumpêni sadaya

dene kang munggèng ing wuri
wadyèng pasisir malatar
anggarêbêg ing sang katong
punggawa ing Kartasura
myang Patih Cakrajaya
samya lumampah ing pungkur
rumêksa ing para garwa

datan kawarna ing margi
sampun prapta ing Wungaran
amasanggrahan sang katong
sagung kang para punggawa
akarya pamondhokan
dene kang dadya panganjur
ing Lopait sampun prapta

kawarnaa komisaris
mojar dhatêng Tuwan Amral
dawêg sowan ing sang katong
yèn sêpi para punggawa
pukul satêngah lima
dawêg sami anênuhun
marang gusti sri narendra

yèn wontên pun Adipati
Samarang môngsa antuka
Tuwan Amral lon wuwuse
iya bênêr aturira
lah payo padha seba
anulya sarêng lumaku
komisaris lawan Amral

punggawa apanggih sêpi
miwah Dipati Samarang
sampun mantuk mring pondhoke
sang nata kapanggih lênggah
anulya Tuwan Amral
tumamèng ngarsa sang prabu
mêndhêt sarya têtabean

sigra Amral matur aris
pukulun atur kawula
nênggih patikbra ing mangke
anglampahi karya nata
parentahipun jêndral
sanadyan dhatêng ing lampus
tan gingsir ing ngarsa nata

lêbur radèn kadi siti
wadya Kumpêni sadaya
tan atilar ing jêng katong
nanging panuwun kawula
wontêna sih narendra
dhatêng kawula pukulun
sintên kang ingarsa-arsa

wontên nagri tanah Jawi
yèn dede kêkucah nata
panuwun kawula anggèr
yèn suka galih narendra
nuhun uwos kewala
sèwu koyan kathahipun
nênggih sabên-sabên warsa

dadosa têdhèng Kumpêni
kang jaga ing naranata
sangêt pangajêng-ajênge
abdi Kumpêni sadaya
ing sih paduka nata
ya ta wau sang aprabu
tan mojar manthuk kewala

Amral sigra anênulis
angaturi kang pratôndha
yèn sampun sagah sang katong
ature wus katarima
nulya urmat sanjata
swarane asru gumuruh
ambal-ambalan ping tiga

kampita para bupati
myarsa swaraning sanjata
anarka yèn ana gawe
sigra-sigra sami sowan
dhatêng ing pasanggrahan
Amral sampun pamit mantuk
dhatêng ing pondhokanira

sagung kang para bupati
wus praptèng ngarsa narendra
sang nata alon wuwuse
dhatêng Dipati Samarang
hèh Ki Besan Si Amral
mau aseba maringsun
lan Si Kênol akalihan

wus tinutur aturnèki
gêgêtun Sang Adipatya
Suradimênggala ture
mila paduka narendra
botên nimbali amba
wontêna patikbra wau
sumados lamun dhatênga

anuhun mring narapati
gusti Kumpêni punika
sakalangkung naracake
yèn rinojong aturira
nênggih sangsaya-saya
anglanjak ing aturipun
angandika sri narendra

sarya angungun narpati
sapuluh-puluh Ki Besan
apa kang cinatur manèh
apan ujar wus kaliwat
anging besuk Ki Besan
dèn ngati-ati ing kalbu
sang nata wus masanggrahan

ya ta kawarnaa mangkin
Ki Apatih Sumabrata
sampun akandêl bitinge
wus jêro lêlarenira
gêgamannya asinang
ing Kalicacing gènipun
abêbiting sawadyanya

sanjata sampun rinakit
Kiya Patih Sumabrata
sampun miyarsa wartane
yèn sang nata sampun budhal
saking nagri Samarang
tanpa wilis wadyanipun
masanggrahan ing Wungaran

punggawaglis dèn undhangi
kinèn sami samêktaa
sampun tinata barise
Ki Arya Mandurarêja
matur mring Sumabrata
dawêg miyosi prang pupuh
mêdal saking pabitingan

ki apatih anauri
pan kawula datan rêmbag
miyosi ngadilagane
nêdhaa mêmpên kewala
sajroning pabitingan
nanging kang dados panganjur
ing yuda amiyosana

lamun kasoran ing jurit
ngungsia jro pabitingan
lan sanak manira kabèh
dèn sami ngantêp ing yuda
utamane wong priya
pêjah madyaning prang pupuh
manggih swarga adi mulya

myang sagung para bupati
ajana tilar galanggang
miwah para mantri kabèh
sampun wontên kang ngucira
samadyaning ranangga
pra punggawa saur manuk
kang sêdya mungkur ing rana

Ki Apatih Sumabrata
karsanira angantêpa ing jurit
sanjata tinata gupuh
nèng baluwartinira
Arya Banyakwidhe wau kang tinuduh
dadya panganjuring yuda
lan Pangran Balitar nênggih

myang Pangeran Surabaya
pan katiga kinon miyosi jurit
sampun mangkat sawadyèku
nahan wong Kartasura
Jêng Sinuhun Pakubuwana winuwus
ingkang lagya masanggrahan
anèng Wungaran narpati

enjing anêmbang têngara
orêg wadya pangriking kuda mlingi
kriciking astra panguwuh
ing wadya kadi bêlah
kang pratala wong Pakubuwanan grêgut
myang sagung para punggawa
sami samêkta ing wèsthi

naradipati ngandika
ari êmas Madura paran kapti-
nira sapa dadya cucuk-
ing yuda kang prayoga
Panêmbahan Madura nêmbah umatur
lamun suwawi ing karsa
anak kawula tinuding

nênggih pun Suradiningrat
pan prayogi dadya panganjur jurit
angirid gêgaman sèwu
sami wong pêpilihan
akanthia Arya Jayapuspitèku
lan pun Panji Surèngrana
katri sura ing ajurit

sang nata mèsêm ngandika
sutèng ulun Suradiningrat aglis
lan AryaJapuspitèku
myang Panji Surèngrana
lah ta sira katiga sun karya cucuk
ananging wêwêkas ingwang
yèn sira kasoran jurit

angungsia marang wuntat
aywa ngamuk eman manawa mati
nadyan tumêka ing lampus
barênga lawan ingwang
lêbur luluh ingsun datan arsa kantun
lawan sanak-sanak ingwang
kang samyasih marang mami

ya ta satriya katiga
amiyarsa pangandikaning aji
sigra anungkêmi suku
matur sarwi karuna
lêhêng abdi nata pêjaha karuhun
anèng madyaning ranangga
paduka tulus dadyaji

amêngku rat nuswa Jawa
sri narendra aglis dènnya ningali
katiga sarêng rinangkul
uwis sira mênênga
sun tarima saking sihira maringsun
lah payo sira mangkata
kang kinèn parêng wotsari

katiga wus sami budhal
saha balanira gambira sami
ing wingking sigra sumambung
Amral kang dadya dhadha
panêmbahan kang dadya pangawatipun
asisih sang adipatya
ing Surapringga prajurit

sigra budhal sri narendra
ginarêbêg ing punggawa pasisir
nitih kuda gulagêmpung
pinanganggyan tulyabra
wadyèng Pakubuwanan prayitnèng kewuh
tan têbih lan gustinira
sêdya parêng angêmasi

wadyèng Sampang Surabaya
pan sanambang angapit kanan keri
rumêksa marang sang prabu
tan milwa mring gustinya
wadyabala pasisir ingkang sumambung
gumêrah swaraning bala
awor pangriking turanggi

asrang unining gamêlan
tanpa rungya pinyarsa amêlingi
awor krêbêting lêlayu
katubing samirana
bala Pakubuwanan sura anggrêgut
ya ta wau kawarnaa
kang dadya cucuking jurit

Rahadèn Suradiningrat
lawan Arya Jayapuspita nênggih
wus panggih sami panganjur
sigra campuh kang yuda
Pangran Purubaya nênggih mungsuhipun
lawan Pangeran Balitar
arame dènira jurit

sigra satriya katiga
sarêng mangsah ingkang katêmpuh ngisis
wong Kartasura mèh lampus
datan môngga puliha
sira Pangran Balitar sigra lumayu
angungsi mring pabitingan
sampun matur mring apatih

lamun mêngsahira prapta
Kyai Surabrata têngara aglis
bêndhe tinêmbang angungkung
têtêg kadya butula
wadyèng Kartasura prayitna ing kewuh
myang sagung para punggawa
arsa ngantêp ing ajurit

kang wadya saragni sigra
kinèn minggah dhatêng ing baluwarti
mariyêm pinasang gupuh
myang bêdhil kalantaka
sigra Radèn Suradiningrat gya rawuh
lan Apanji Surèngrana
myang Arya Japuspitèki

satriya katri umulat
lamun mêngsahira sampun bêbiting
tanpa wilangan wongipun
mojar Jayapuspita
hèh wong Surabaya mandhêga karuhun
apan dudu bobotira
angrangsang ing baluwarti

padha ngêntèni kang wuntat
Tuwan Amral myang gusti sri bupati
Panji Surèngrana muwus
sampun kakèhan akal
nadyan kathah wong Kartasura ngong purun
kakang paduka nèng wuntat
kawula kang nacak dhingin

ciptaning manah kawula
yèn ngong bobot mêngsah kalawan ing sih
ing narendra kirang mungsuh
mèsêm Jayapuspita
Radèn Suradiningrat mèsêm amuwus
alêrês ujar punika
sigra angatag ing dasih

sumahab wong Surabaya
lawan wadyèng Madura golong pipis
wong Kartasura agupuh
kang mariyêm pinasang
swaranira pinirsa lir gunung rubuh
myang sanjata kalantaka
kang sênapan sarêng muni

pêtêng madyaning ranangga
apan dhêdhêt dening kukusing bêdhil
wadyèng Sampang Surèngkewuh
binendrongan sanjata
nora mundur sangsaya sura dinulu
wus angrampid pabitingan
rinangsang kang baluwarti

kawarnaa sri narendra
amiyarsa têngara asru muni
sanjata lir gunung rubuh
surak mangambal-ambal
jêng sinuhun anarka yèn sampun campuh
kang samya dadya pangarsa
langkung marmanirèng galih

ginêlak lampahing bala
sampun prapta nênggih ing Kalicacing
Kumpêni lumampah ngayun-
nira sri naranata
wadyèng Sampang miwah bala Surèngkewuh
katingal marang sang nata
yèn sampun angrangsang biting

bala Kumpêni rinangsang
wadyèng Kartasura parêng bêdhili
akathah kang nandhang tatu
wong Sampang Surabaya
Panjya Surèngrana awas dènnya dulu
lamun wadyanira surak
kalangkung bramatyèng ati

têdhak saking luhur kuda
Radyan Suradiningrat datan kari
myang Arya Japuspitèku
mangsah sahasru mojar
hèh wong Surabaya ajana kang mundur
lah payo sira idêka
aywa mundur ing ajurit

wadyèng Sampang Surabaya kang sumahab
angrêbat baluwarti
sigra ingunggahan
samya lantaran watang
dènnya samya ngrangsang biting
bala ing Karta-
sura pêngkuh ing jurit

datan ana kang sêdya angundurana
bêdhil wus tanpa dadi
rame dènnya yuda
tarung watang kewala
pating barêkuh swarèki
dènira aprang
samya angrêbut biting

kawarnaa ing wau sri naranata
karsa ngawaki jurit
saking wlas umiyat
marang ing wadyanira
ing Sampang myang Surawèsthi
dènnya kalintang
kangelan rêbut biting

dening dahat dènnya kêkathahên lawan
dadya sri narapati
mêpak wadyanira
wong Kapakubuwanan
anggrêgut atap sumiwi
nèng ngarsèng nata
Ki Cakrajaya Patih

wus sumiwi munggèng ngarsaning narendra
asaos karsa aji
lan Ki Wirancana
myang Ki Wirasantika
Kya Citrasoma tan kari
samya nèng ngarsa
linggih rada kapering

ngandika sang prabu mring Wirasantika
hèh Subah tanya mami
iya kakangira
Si Malim tan katingal
kang tinanyan awotsari
inggih sang nata
abdi dalêm pun Malim

bêbêdhilên dahat sangêt sukunira
datan sagêd lumaris
gêgêtun kalintang
wau sri naranata
angandika mring apatih
wus karsaning Hyang
Si Malim wus pinasthi

adoh bêgjane iku wus karsaning Hyang
ora dadi bupati
sigra sri narendra
majêng mangsah ing rana
akarsa ngantêp ing jurit
yèn kasorana
ing yuda sri bupati

karsanira suka seda madyèng rana
Ki Palèrèd pinusthi
nèng ngarsa narendra
myang dhuwung Mesanular
cinothe munggèng ing keri
kang wadya Sampang
myang bala Surawèsthi

kang rumêksa ing kangjêng sri naranata
umulat mring sang aji
yèn karsa narendra
angawaki ing yuda
sira mangsah anglancangi
mring ngarsa nata
agya ngunggahi biting

tandangira lir singalodra mamôngsa
sarêng dènnya nginggahi
miwah Tuwan Amral
Sapilman sigra ngatag
marang ing wadya Kumpêni
sarêng umangsah
anêmpuh ing ajurit

wadyèng Kartasura apanggah ing yuda
Ki Sumabrata Patih
umunggwing ing wuntat
lan Kya Mandurarêja
eca lênggah dèn payungi
ya ta Ki Arya
Jayapuspita aglis

wus malêbêt sajroning biting ki arya
myang sira Ki Apanji
Surèngrana lawan
Radèn Suradiningrat
wadya Sampang Surawèsthi
sarêng tumêdhak
marang sajroning biting

Kyai Patih Sumabrata awas miyat
yèn wadyèng Surawèsthi
myang bala Madura
wus umanjing sadaya
anèng salêbêting biting
Kya Sumabrata
langkung dukanirèki

sigra anrêgakên kang wadya sadaya
bala Kartasuraglis
parêng nêmpuh lawan
para mantri sadaya
sarêng mangsah ingajurit
wadyèng Madura
miwah wong Surawèsthi

datan gingsir kalih sura ing ayuda
rame dènnya ajurit
pan tumbak-tinumbak
wênèh pêdhang-pinêdhang
putung watang narik kêris
rukêt ing yuda
sami kêris-kinêris

bala Sampang Surabaya tandangira
lir danawa tuk daging
anuduk anigas
rusak wong Kartasura
sirarya Japuspitèki
pangamukira
angiwud gêgirisi

myang Apanji Surèngrana tandangira
angamuk ngobrak-abrik
gumêr madyèng rana
swara pindha kiyamat
sêsambate kang wong kanin
sira ki arya
muka akuthah gêtih

pira-pira wong Kartasura kang pêjah
wangke atap atindhih
lir pacing babadan
wong Sampang Surabaya
kacaritakèh ngêmasi
ngidak kewala
mring rowange kang urip

kadi yaksa kang kari pangamukira
suranya amêwahi
dènnya rêbat mêngsah
giris wong Kartasura
ningali wong Surawèsthi
miwah kang dadya
pangawat anglancangi

panêmbahan wus ngobongi Tingkir agya
myang Dipati Srawèsthi
angatag barisnya
Kya Patih Sumabrata
awas dènira ningali
yèn bitingira
linangkung ing ajurit

gya angingêrakên turangganirenggal
miwah pra punggawaglis
wus samya malaywa
arêbat uripira
ki apatih datan kari
wadyalit samya
sasaran rêbut urip

bala Sampang gumuruh gora asurak
kadya karêngènglangit
myang wong Surabaya
sinusulan sanjata
marang ing wadya Kumpêni
pan wong Walônda
sarêng dènnya bêdhili

saya gugup wau ing palayunira
wong Kartasura nênggih
ya ta kawarnaa
santana Kartasura
kang baris malêdug sami
pêpak sadaya
banjêng barisirèki

Pangran Arya Mataram ingkang minôngka
senapati ajurit
apan jangjinira
pangran lawan kang putra
apan sanggupipun wani
nanggulang yuda-
nya ingkang madêg aji

nèng Samarang gènira umadêg nata
de pangêbangirèki
nata mring kang paman
Pangran Arya Mataram
kalamun mênang kang jurit
sinungan bang-bang
alum-alum nagari

lan sadhêdhak mrange nagri tanah Jawa
sinrahakên sakèhing
dhatêng ingkang paman
Pangran Arya Mataram
kalawan sinungan sabin
cacah salêksa
marmagêng ingkang galih

kang gêgaman samana pan amalatar
kang nèng balêdug nênggih
kang para santana
lagya apagunêman
lawan kang dadya têtindhih
Pangeran Arya
Mataram rêmbug jurit

Ki Apatih Sumabrata sigra prapta
lan para punggawèki
ingkang kawon samya
dènnya prang Salatiga
gègèr wadya kang abaris
apan katunjang
palaywanya ki patih

panyananya mungsuhira ingkang prapta
gègèr puyêngan sami
Patih Sumabrata
wus cundhuk lan Pangeran
Arya Mataram siraglis
sigra têtanya
mring Sumabrata patih

kadipundi Ki Sumabrata kang warta
de sigra-sigra prapti
kang tinanya mojar
anggèr tiwas kawula
amêngsah wong Surawèsthi
lan wong Madura
sarta wadya Kumpêni

atêtindhih Amral namaning Walônda
saha bala wong Bugis
Ambon myang Makasar
lir plawaga tandangnya
dènnya ngrangsang balowarti
myang wong Madura
lan wadya Surawèsthi

pangamuke datan kandhêg binêdhilan
kadange pun Dipati
Surapringga ingkang
dados têtindhihing prang
kêkalih sami prajurit
katiga suta-
ning Cakraningrat nênggih

pan katiga angiwud pangamukira
tan pasah ing brajèki
giris ulun mulat
tan kenging pinoponan
solah lir wong naur sêngit
miwah kang wadya
pasisir angêbêki

jêng pangeran mirsaturing Sumabrata
langkung angrês ing galih
pangran lon atanya
pintên kathahing rencang
kang sami pêjah ing jurit
matur apatya
dhuh anggèr ingkang mati

pan atusan agêng alit ingkang pêjah
anèng madyaning jurit
myang mêngsah kathahnya
pralina ing paprangan
atusan yèn winatawis
pan lagya eca
pangeran dènirangling

pan kasaru têliknya pangran kang prapta
aran pun Wiragati
tumamèng byantara
pangran andangu enggal
lah kayaparan ing mangkin
ing lakunira
Wiragati sun tuding

saha sêmbah Wiragati aturira
inggih kawula gusti
sampun ulun kesah
anêlik lampah amba
maspaosakên lampahing
raka paduka
ingkang umadêg aji

pan ing mangke sampun wontên Salatiga
raka tuwan sang aji
sampun masanggrahan
saha wadyabalanya
miwah punggawèng pasisir
pêpak sadaya
nèng Salatiga sami

ingkang dadya pamugêran ing ayuda
panêmbahan anênggih
ing Madura lawan
Dipati Surabaya
dadya gul-aguling jurit
saaturira
dhinahar ing narpati

pun Dipati Jangrana saha sabala
tigang èwu prajurit
sami timbul ing prang
miwah pun Cakraningrat
Panêmbahan Madurèki
apan ambêkta
wong tigang èwu malih

ran wong dulangmangap pan ingkang binêkta
miwah wadya Kumpêni
wontên Salatiga
pênuh ngèbêki papan
wong Ambon Makasar Bugis
dening rêmbagnya
kangjêng sri narapati

myang punggawa lamun kasoran ing yuda
tan mundur mring Samawis
karsanya sadaya
nêdya lêbu dahana
lamun tan bêdhah anênggih
ing Kartasura
tanpa dandanan nênggih

sampun gilig pirêmbagipun sadaya
sagung para dipati
tuwin para putra
Dipati Surabaya
lawan panêmbahan nênggih
Anyakraningrat
apan sampun agilig

wus anêdya sami pêjaha ing yuda
bupati kalih nunggil
lan raka paduka
kangjêng sri naranata
nêdya rêmpu wor lan abdi
suka sedaa
anèng madyaning jurit

ya ta Pangran Arya Mataram duk myarsa
aturing duta nênggih
langkung ngênêsing tyas
pangran ical manahnya
Ki Sumabrata wus pamit
matur saksana
marang Kartasurèki

sakathahe punggawa ing Kartasura
kang sami kawon jurit
wus mantuk sadaya
dhatêng ing Kartasura
tumut dhatêng Ki Apatih
Kusumabrata
lir dhangdhang kang ing wuri

kawarnaa wau ingkang kari
kang abaris ing Balêduk ika
Pangran Arya Matarame
lali ubayanipun
saking sangêt angrês ing galih
dadya pikir jro nala
angur baya ingsun
akaryaa kabêcikan
bêcik dhingin mring kangmas kang madêg aji
sigra nulya putusan

abdi karakêt ingkang tinuding
ingkang nama pun Wôngsamênggala
pangran wus têlas wêlinge
caraka wus lumaku
tan kawarna lampahing margi
sampun prapta ing Sala-
tiga kang jinujug
Panêmbahan ing Madura
sira Wôngsamênggala sampun apanggih
lan Panêmbahan Sampang

sampun katur kabèh kang wêwêling
Kangjêng Pangeran Arya Mataram
panêmbahan tustha tyase
duta binêkta gupuh
sowan ing pasanggrahan aji
wau kang kawarnaa
kangjêng sang aprabu
Sinuhun Pakubuwana
apan lagya sinewa ing para abdi
Kya Patih Cakrajaya

sampun sowan munggwing ngarsa aji
ajajar lawan Sujanapura
miwah Ki Wirancanane
myang Wirasantikèku
lan Tumênggung Citrasomèki
Kya Dipati Jangrana
munggwing ngarsa prabu
lawan Dipati Samarang
angandika aris sang sri narapati
hèh Ki Besan Samarang

wadyèng Sampang lawan Surawèsthi
panarkaningsun kasoran yuda
duk aprang rêbut bitinge
yèn kasora ing pupuh
karsaningsun arsa ngawaki
jurit belani rowang
Japuspita matur
pan abdi dalêm sadaya
sampun nolèh kêkathahên mêngsah jurit
nuntên kawula mêngsah

nênggih kalihan pun yayi Panji
katiga pun Suryaadiningrat
katri pan sarêng lêbête
ing pabitinganipun
mêngsah dalêm Kartasurèki
sigra abdi sadaya
agya malih purun
samya mamuk ambêk pêjah
mêngsah dalêm wong Kartasura nangguhi
caruk dhuwung kewala

abdi dalêm pan akathah kanin
wong Kartasura akathah pêjah
asusun tindhih wangkene
langkung suka sang prabu
amiyarsa aturirèki
Arya Jayapuspita
wus pinaring dhuwung
tuwin Dyan Suradiningrat
myang Apanjya Surèngrana punggawa tri
wus ginanjar busana

Dyan Panêmbahan Madura prapti
tumamèng ngabyantarèng narendra
manêmbah suku sang age
lunggwèng ngarsa sang prabu
panêmbahan umatur aris
patikbratur uninga
rayinta sang prabu
Pangeran Arya Mataram
pan utusan dhumatêng kawula mangkin
punika ingkang duta

angandika sang sri narapati
hèh duta ingutus apa sira
mring ari mas Matarame
punang duta umatur
pan kawula dinuta gusti
dhatêng rayi paduka
atur bêktinipun
kalawan kang pêjah gêsang
rayi nata karsa nungkul ing narpati
sêdya prang gêgorohan

punapa malih padhanging margi
sampun awalangdriyèng narendra
inggih rayi paduka gèr
kang mêngakakên ênu
kapanggih ing ari narpati
sang nata suka myarsa
duta aturipun
sinuhun alon ngandika
yèn mêngkono ari mas ing mêngko eling
wurung ngayoni mring wang

lah uwis sira muliha aglis
duta matura ing gustinira
lamun mangkono karsane
dhimas sêdya anungkul
marang ingsun luwih abêcik
ingsun dahat tarima
dhimas têlukipun
Wôngsamênggala tur sêmbah
sigra mêsat saking ing ngarsa narpati
sigêgên kang caraka

pêndhak enjing budhale sang aji
balakuswa swaranya gumêrah
datan owah ing tatane
wong Madura anggrêgut
kadya saban dènnya lumaris
Amral kang dadya dhadha
de ing kerinipun
Panêmbahan ing Madura
kang ing kanan dipati ing Surawèsthi
saha wadya sumahab

dene kang dadya pucuking jurit
para putra Madura kalawan
pra kadang Surabayane
ya ta ingkang winuwus
sira Pangran Arya Matawis
wus anata gêgaman
saking ing Balêdug
praptèng Kênthèng barisira
yèn dinulu tanpa wilangan kyèhnèki
bala ing Kartasura

sigra prapta wadyèng Surawèsthi
tan antara têmpuh ing ayuda
tuwin wadya Madurane
lwir singa tandangipun
dhadhal bala Kartasuraglis
gya senapatinira
malaywa karuhun
wadyalit parêng lumaywa
apan sami rêbat koripan pribadi
dahat asalin tunjang

kadi bêlah swarane kang bumi
dening gadêbêging wong lumajar
akèh mutunge watange
wong Sampang Surèngkewuh
apan sangêt dènnya angungsir
wênèh sami bêbandhang
wau kang winuwus
Ki Tumênggung Wiraguna
abêbiting nèng Asêm sakancanèki
gêgamannya malatar

baluwartinira wus rinakit
apan Susunan Mangkurat Êmas
ngawaki jurit karsane
ing Asêm dènnya mêthuk
ing yudane kang paman nênggih
arêrêmpon karsanya
wau sang aprabu
anèng salêbêting kitha
apan sampun agêganjar ingkang abdi
wau sri naranata

miwah kang wong kadipatèn lami
apan sampun ginanjar sadaya
sabuk wastra kulambine
pira-pira kang mêtu
donya saking sajroning puri
miwah busanèng yuda
kang saryadi luhung
gambira wong Kartasura
gènnya baris pêpak anèng pôncaniti
samya prayitnèng baya

abra sinang busananing mantri
amung kang tansah ingarsa-arsa
Pangran Arya Matarame
ingkang nanggulang kewuh
dene senapatining jurit
mugi-mugi lananga
pangran yudanipun
amêngsah wong Surabaya
pan sanggupe dhatêng kang putra sang aji
sagah nanggulang yuda

dahat purun aprang rêbut jodhi
ananggulang ing wong Surabaya
mila pinupu besane
iya marang sang prabu
pinrih sumungkêma kang galih
marma Dèn Ajêng Wulan
pinanggihkên dangu
lan putra Kamataraman
Radyan Suryataruna ingkang wêwangi
sang dyah akrama paman

apan samya sih-sinihan sami
mila sang nata ngandêl kalintang
mongsorawrata galihe
marang ing putranipun
kadang lawan atmaja yêkti
pasthi awrat ing putra
myang sihira langkung
sang nata maring kang paman
sakèh wadya tan wontên nyana ing galih
lamun Pangran Mataram

ing mangke darbe miring ing galih
lagya eca dènnya nata bala
apan kasaru dhatênge
mantri kang kapalayu
myang sagung pra santana sami
Balêdug wus lumajar
anut ing margagung
anunjang ing pabarisan
panunjange pati-pati bêbêntusi
Pangran Arya Mataram

praptèng Asêm asru dènirangling
hèh wong Kartasura mêngko sira
lah padha bubara kabèh
lumayua sirèku
padha sira rêbuta gusti
sapa bature baya
kendhange gustimu
iya kabèh wruhanira
apan ingsun iki pan datan kawawi
amungsuh wong Madura

sigra Kyai Wiraguna aglis
dyan angingêr wau kudanira
nandêr mring kadhatyan age
wadya sami kalulun
maring Pangran Arya Matawis
wus tumamèng jro pura
panggih lan Sang Prabu
Sinuhun Êmas Mangkurat
jêng pangeran têbah jaja sarya angling
asru dènira ngucap

anak prabu pun bapa puniki
ing mangke tiwas kawon ing yuda
amêngsah dede bobote
abdi nata kèh lampus
saking kathah mêngsah ajurit
apan kêdhiking rencang
gèn nadhahi mungsuh
bilih kasêlak ing lampah
mêngsah dika punika kula watawis
sadintên mangke prapta

kang mêngsah datan kêna winilis
ayutan wêndran kathahing mêngsah
dening rama dika mangke
inggih kawula dulu
sampun lali yèn mêngsah siwi
kalimput kawibawan
tang-etanganipun
watêk wong angêmut gula
kamanisên karaos manising gêndhis
miwah kang dede bôngsa

wadya Bugis Makasar Walandi
miwah Ambon pan kagila-gila
anèng palagan tandange
dahat ngantêp pêpurun
datan agop dènnya bêdhili
sampuna emut kula
yèn tilar sang prabu
upami kula popoa
kalampahan kadi pun bapa ngêmasi
saking suraning mêngsah

Sampang kalawan ing Surawèsthi
malah sêsumbare Cakraningrat
kalihan pun Jangranane
hèh batur wêkas ingsun
iya lamun olèh sirèki
santana Kartasura
poma wêkas ingsun
ajana sira prajaya
wudanana atanapi yèn sang aji
kasambuta ing rana

iyasira wudanana ugi
dèn age tunggangêna maesa
bari mungkur panunggangge
sarêng myarsa sang prabu
ing sakèhe aturirèki
Pangran Arya Mataram
gugup ing tyasipun
ing wau sri naranata
ingkang paman asangêt dènira angling
lah dèn enggal sang nata

dawêg sabat koripan rumiyin
anggèr pintên banggi ta ing benjang
sagêda wangsula malèh
dhatêng praja sang prabu
Kartasura nanging sok ugi
taksih urip pun bapa
kadya sagêd wangsul
môngsa ta kiranga akal
marmane ta Pangeran Arya Matawis
mangkana aturira

pinrih kang putra kendhang tumuli
dhuh anggèr suwawi dipun enggal
sampun kongsi kèh kêkècèr
kula kang anèng pungkur
ingkang dadya kawaling jurit
lan kakang mas Panular
lawan malihipun
pun paman Natakusuma
bilih-bilih kasompokkên ing lumaris
kawula kang umangsah

yudane wong Sampang Surawèsthi
sri narendra dahat kagegeran
mirsa kang paman ature
ya ta sarêng amuwus
para garwa gumêr jro puri
pra pawongan padangdan
sarta sangunipun
otêr wong sadalêm pura
gêlung lukar sêsampur wêdhar tan kèksi
parêkan kèh karuna

asêsambat maring sri bupati
wus pinasthi karsaning Hyang Suksma
sunan tar wiyang kaptine
sigra budhal sang prabu
para garwa gumêr kang tangis
sri narendra samana
miyos lawang kidul
sarwi nênggak-nênggak waspa
lampahira wus miyos saking jro puri
jêngkare sri narendra

pra punggawa taksih samya ngiring
dina Kêmis tanggal kaping sapta
Jumadilawal sasine
Jimawal taunipun
nuju katri mangsanirèki
pan mêdal ing Lawiyan
lampahe sang prabu
ngidul ngetan kang jinogan
ing Giyantèn ing Kaduwang dèn lorogi
sigêgên ingkang jêngkar

kawarnaa sang sri narapati
Kangjêng Susunan Pakubuwana
sampun masanggrahan age
anèng desèng Balêdug
kang dèn broki lêrêp sawêngi
enjing budhal sang nata
sah bala gumuruh
wadya Kumpêni myang Jawa
pan wong Sampang Surabaya kanan keri
prasamya angrêrayah

lan ambêboyong angrêrusuhi
wong Madura minta bêbrêkatan
amudani yèn tan awèh
lêstari lampahipun
masanggrahan ing Majalêgi
samana sri narendra
Sukra dintênipun
ping wolu ing tanggalira
tunggil sasi kalawan kendhangirèki
kang putra sri narendra

samana amung gantya sawêngi
rawuhira wau sri narendra
lawan kang putra kendhange
amung rêrêb sadalu
sri narendra nèng Majalêgi
enjing anulya budhal
lampahe sang prabu
wau ingkang kawarnaa
Jêng Pangeran Arya Mataram lan malih
Pangran Natakusuma

myang Pangran Arya Panular nênggih
ingkang sami kantun nèng nagara
samyarsa mêthuk katrine
mring rawuhe sang prabu
saos sêgah karsanya sami
anèng warung Kalitan
samana gya rawuh
kang nama Amral Sapilman
wus apanggih lan Pangran Arya Matawis
myang Panêmbahan Sampang

miwah dipati ing Surawèsthi
wus sami tundhuk lawan Pangeran
Ariya ing Matarame
Amral Sapilman muwus
wontên pundi mangke sang aji
jêng pangeran ngandika
alon sauripun
wus tinutur sasolahnya
amiwiti malah dhatêng amêkasi
Amral tustha tyasira

mirsa jêng pangeran ingkang warti
ya ta sampun sami sinêgahan
sigra sami dhahar age
kang para punggawagung
miwah Amral sarêng abukti
ri sampuning punggawa
nulya prawirèku
kang sami kinèn anadhah
myang rêrêmbat apan sadaya waradin
ing sêgahe pangeran

myang pasêgahe pangeran katri
wusing waradin samya tinadhah
Tuwan Amral gya lampahe
apan anuli laju
myang dipati ing Surawèsthi
myang Panêmbahan Sampang
praptèng alun-alun
Amral gêgêtun tumingal
mring Ki Sapujagat lan Ki Gunturgêni
dening gênge kalintang

de tan kinarya mêthuk ing jurit
Tuwan Amral minggah sitibêntar
gya mring kori pamêngkange
kori kapanggih tutup
katiganya dahat tan wani
amêksa ngêngakêna
ajrih ing sang prabu
Amral Sapilman angucap
Panêmbahan Sampang lah andika kari
lan Dipati Jangrana

manira bali mapag narpati
gya umêsat wangsul Tuwan Amral
panêmbahan ta gênahe
nèng wuri kanthinipun
adipati ing Surawèsthi
sami anata bala
panêmbahan sampun
sinasiung barisira
myang Dipati Jangrana anata aglis
mring wadyèng Surabaya

Panêmbahan Cakraningrat nênggih
kang gêgaman tinon warna-warna
kang minôngka lêlurahe
para santananipun
arasukan baludru sami
asta samya rinenda
kumitir kang kampuh
miwah bala Surabaya
tan prabeda samya abusana asri
pindha prawata sêkar

dènnya akarya sêsiung asri
wiwit ing pagêlaran pan prapta
ing Kamalayan barise
têngran sinang dinulu
asri awrata katiyub angin
wong Sampang Surabaya
barise dinulu
anglir gunung kawalagar
Tuwan Amral kang wus mêthuk narapati
ing Asêm sampun prapta

sampun tundhuk lawan sri bupati
Tuwan Amral matur ing sang nata
yèn praja Kartasurane
apan kapanggih suwung
yèn suwawi lan karsa aji
manjinga ing jro pura
ngandika sang prabu
alah iya payo mangkat
sigra budhal wau sira sri bupati
gumrah swaraning bala

saha gambirèng tyas wadya alit
sri narendra anitih dipôngga
liman cinatur angsale
saking Samawis wau
mila Kya Dipati Samawis
angaturakên liman
dhatêng sang aprabu
Raja Siyêm purwanira
atur-atur liman dhatêng sri bupati
Sunan Mangkurat Êmas

nanging Kyai Dipati Samawis
datan suka sangêt kinêkahan
dadya duta sangêt jrihe
punika purwanipun
liman katur dhatêng narpati
samana pinalanan
kang liman bra murub
sunan dènnya nitih liman
pra punggawa angapit kanan lan keri
dening dêdamêlira

wong pasisir pan sampun rumiyin
lampahira nêpungi kalawan
wadyèng Madura barise
gamêlan tinata wus
kang sênapan wus samya isi
lampahe sri narendra
praptèng alun-alun
wadyèng Sampang Surabaya
sarêng nabuh gamêlan sanjata muni
swara lir langit rêbah

gong bèri gumêr munya tinitir
kang sawênèh samya abêbêksan
wong Sampang Surabayane
gamêlan tri gumuruh
mawor kriciking astra lungid
lampahirèng narendra
pagêlaran rawuh
têdhak saking ing dipôngga
pra punggawa sadaya sumiwèng aji
myang Panêmbahan Sampang

miwah Adipati Surawèsthi
Tuwan Amral Sapilman tan têbah
miwah kang pra putra kabèh
ya ta wau sang prabu
sigra minggah marang sitinggil
lajêng dhatêng pamêngkang
nênggih ingkang pintu
maksih kinunci samana
ya ta kandhêg lampahira sri bupati
anulya Tuwan Amral

punang kunci pan tinugêl aglis
sigra mênga kang kori pamêngkang
lajêng sang nata lampahe
angadhaton sang prabu
para garwa wus manjing puri
nuju dina Jumuwah
dènnya angadhatun
Panêmbahan ing Madura
sampun matur dhumatêng sri narapati
yèn Pangeran Mataram

ing mangke nungkul ing sri bupati
akalihan Pangeran Panular
Pangran Natakusumane
katiga sampun nungkul
myang wong Kartasurakèh prapti
sigêgên sri narendra
wau kang winuwus
ing nguni sira pangeran
angabèi tinantun ing sri bupati
mring Kangjêng Susunan Mas

sagah tumut ing sabaya pati
mring susunan dupi sarêng kendhang
kang raka animpang age
animpang ing dêlanggung
lan sapônca garwanirèki
lajêng ngili samana
pangran lampahipun
dhatêng dhusun Wêdhi ika
sarêng pangadhatone sri narapati
pangran wus myarsèng warta

sigra dandan sawadyanirèki
arsa nungkul mring rama sang nata
sigra budhal tan asuwe
tan kawarna ing ênu
praptèng praja katur narpati
êntyarsa sri narendra
putraglis dinangu
apan sampun tinimbalan
prapta ing jro tumamèng byantara aji
kalih samya nêngira

tuwin ingkang para ari-ari
samya anungkêmi padèng raka
pangran ngabèi ring tyase
ngêmbêng asmu wêtu luh
dening pisahira alami
tri taun lagya mangkya
lan ari kapangguh
myang sang nata langkung tustha
ring tyasira nahan lagya samya asih
gantya kang winursita

nênggih mangsuli carita malih
duk sang nata budhal sing Samarang
nênggênahkantun putrane
milanya kinèn kantun
anjagani nagri Samawis
pan Kumpêni samana
tan eca tyasipun
yèn tan atilara putra
sri narendra mila atilar ing siwi
nèng nagri ing Samarang

myang manawa wontên mêngsah prapti
andhatêngi narombol ing wuntat
punika mila kantune
putra andêl ing kewuh
kêkasihe kang kinèn kari
Pangeran Prangwadana
dahat têguh timbul
tan ana braja tumama
mila tinanggênah rumêksa ing wuri
tinilar lan ibunya

pan ing mangke sampun myarsa warti
yèn kang rama mênang ing ayuda
sampun ngêbroki purane
pangeran apirêmbug
lawan ibunira anênggih
arsa nusul ing rama
wus tanna pakewuh
kang ibu nuruti karsa
sigra dandan lawan sawadyanirèki
nulya alpèrès sigra

ingkang jaga nagari Samawis
ya ta matur mring kangjêng pangeran
dhuh atur kawula anggèr
sampun tuwan ge mantuk
lamun dèrèng dutane prapti
rama tuwan sang nata
miwah dutanipun
Tuwan Amral sami prapta
saha kintun sêrat dhatêng kula gusti
lan dika tinimbalan

sabên arsa pangran mangkat mulih
alpèrès Samarang sangêt malang
ngaturi kèndêl angkate
jangkêp pindho ping têlu
jêng pangeran kaku kang galih
nuju marêngi duka
wus karsèng Hyang Agung
saking kang rama alama
tan nimbali pangeran mêksa yun mulih
alpèrès datan suka

kajuwêtên aturing Kumpêni
nuju pangeran marêngi duka
dhasar bang-bang pring watêke
pangran sakêdhap limut
subasita tan ana kèsthi
alpèrès tan antara
anulya sinuduk
jaja trus pan kapisanan
jêng pangeran sigra budhal tan asari
ibu dahat sungkawa

samarga tansah asangu tangis
dene wau polahe kang putra
mandah dene dêdukane
ramanira sang prabu
pan pangeran dahat tan apti
mantuka dhatêng praja
dadya tyas anglampus
dhatêng Kêdhu lampahira
Jêng Pangeran Kabakalan dèn anciki
saking jrih rama nata

kang dèn anciki punika nguni
kang aran dhusun ing Kabakalan
nênggih punika kandhane
dhusune ramanipun
sri narendra kalane taksih
ing Kapugêranira
mangkana winuwus
Jêng Pangeran Prangwadana
apan sampun angadêg barisirèki
nèng dhusun Kabakalan

wong Kêdhu suyud sadaya sami
saking jrihira mring jêng pangeran
miwah nglawana yudane
dahat tan kêna purun
sampun agêng barisirèki
pangran ywan winatara
wontên sangang èwu
sampun katur mring sang nata
lawan Amral Sapilman matur narpati
yèn Pangran Prangwadana

ing mangke nuduk bala Kumpêni
sakalangkung dukaning narendra
sigra amatah mantrine
wau ingkang tinuduh
Panêmbahan Madura nênggih
lan Dipati Jangrana
apan kinèn nusul
angêsuk Susunan Êmas
myang Dipati Sujanapura tinuding
mring Kêdhu lampahira

kinèn angipuk putranirèki
pangeran kang anèng Kabakalan
wus umangkat sabalane
Sujanapura wau
myang dipati ing Surawèsthi
lan Panêmbahan Sampang
sarêng budhalipun
bala pasisir binêkta
Kabangkèkan dènira kandhêg abaris
warnanên Sunan Kendhang

anèng Laroh rêrêb tigang ratri
Sumabrata matur mring sang nata
lamun wadya Madurane
prapta angêsuk laku
tuwin wadya ing Surawèsthi
Sunan Êmas kampita
gègèr ing tyasipun
gya budhal sawadyanira
pan lumajêng mring Kaduwang kang dèn incih
dene punggawanira

ingkang umiring dhatêng narpati
para mantri miwah pra dipatya
ingkang sami wangsul akèh
apan sami anungkul
dhatêng panêmbahan ing mangkin
samana katarima
ing panungkulipun
sampun katur ing sang nata
langkung tustha tyasira sri narapati
sigêgên sri narendra

kang dinuta mring Kêdhu winarni
ing Kabakalan pan sampun prapta
Dipati Janapurane
ênggènira angipuk
mring Pangeran Prangwadanèki
dyan ingipuk samana
manahira tutut
Jêng Pangeran Prangwadana
tan winarna solahe pangipuknèki
pangran datan suwala

sampun anut pangran ing sakapti-
nira Dipati Sujanapura
tumulya binêkta age
maring Kartasura wus
datan ana suwalèng kapti
binêkta saha wadya-
nya tan ana kantun
awatawis tigang nambang
gêgamane kajawi rêrêmbatnèki
praptanira ing praja

katur dhumatêng sri narapati
sang nata dahat merang ing driya
ya ta kang putra sirage
sigra kinèn angukum
tan antara ingukum aglis
linawe sedanira
anèng masjid agung
kang ibu belani putra
sakalangkung dènira amêlasasih
kang miyat kèh karuna

ya ta ingkang kawarnaa malih
sira Panêmbahan ing Madura
kang ngusir Sunan Kendhange
samya ngandikan mantuk
dhatêng Kartasura nagari
tuwin ki adipatya
ing Surabayèku
mila sami tinimbalan
dene ingkang putra kendhange wus têbih
sigra Dipati Sampang

mantuk lan sapunggawèng pasisir
miwah dipati ing Surabaya
dene wong Kartasurane
ingkang sami anungkul
kang arupa punggawa mantri
pan binêkta sadaya
lampahira mantuk
lan saanak rabinira
wong ing Kartasura kabèh tanna kari
wus praptèng Kartasura

kawarnaa sang sri narapati
ya ta enjing miyos siniwaka
pêpak wadyabala kabèh
myang mantri punggawagung
Patih Cakrajaya nèng ngarsi
lan Panêmbahan Sampang
jajare alungguh
myang Dipati Surabaya
Adipati Sujanapura tan kari
munggwing ngarsa narendra

Adipati Janingrat anangkil
lawan Ki Tumênggung Citrasoma
Tumênggung Wirancanane
ika jajare lungguh
myang Tumênggung Kartanagari
pêpak para punggawa
pasisir tan kantun
Pangeran Arya Mataram
tuwin Pangran Arya Panular anangkil
Pangran Natakusuma

saha bukuh palungguhirèki
para putra pêpak ngarsèng nata
Jêng Pangran Dipati Anèm
Amangkunagarèku
wus anangkil nèng ngarsa aji
Pangeran Purubaya
jajare alungguh
lan pangran ngabèi ika
myang Pangeran Balitar ika tan kari
Pangeran Upasônta

tuwin Pangeran Dipanagari
wus anangkil munggèng ngarsa nata
konjêm ing siti mukane
angandika sang prabu
hèh ari ing Sampang Dipati
lah kayaparan iya
ing lakunirèku
ana ngêndi mêngko baya
anak prabu panêmbahan matur aris
gusti putra paduka

dhatêng Kaduwang kang dèn lorogi
lampahipun putra sri narèndra
dening punggawa mantrine
sadaya apan tumut
nanging mangke kathah kang prapti
sami nungkul sadaya
dhatêng sang aprabu
angaturakên têtêkan
naming kantun pun Mandurarêja nênggih
lawan pun Wiraguna

miwah pun Sumabrata Apatih
Mangunnagara lawan pun Arya
Tiron Gusti santanane
punika ingkang tumut
angandika sri narapati
hèh Patih Cakrajaya
ing parentah ingsun
sakèhe ingkang punggawa
anak prabu kang padha nungkul ing mami
lah padha lungsurana

iya amung Si Mangkuyudèki
asisiha lan Si Surantaka
kang dadia ing wurine
Si Natayuda iku
de Si Natakusuma mangkin
têtêpa lungguhira
lan Si Sindurjèku
pan iya iku maksiha
tumênggunge lan ari Arya Matawis
lan si yayi Panular

iku maksiha kaya ing nguni
aja owah kaya ingkang kina
duk kakang prabu jênênge
lan Si Citrasomèku
ingsun karya wadana mangkin
gêdhong kiwa têngênnya
Si Wirancanèku
lan maninge Ki Dipatya
Amangkunagara sun wèhi lêlinggih
desa wong limang nambang

myang Ki Dipati Purbayèki
alêlinggiha wong tigang nambang
Ki Dipati Balitare
ya sun wèhi lêlungguh
cacahing wong tri nambang mangkin
Ki Ngabèi Lor Pasar
sun wèhi lêlungguh
desa cacah wong rong nambang
anak ingsun Ki Dipanagara mangkin
lêlungguha sanambang

tuwin Si Upasônta sun wèhi
lêlungguh desa cacah sanambang
ki patih atur sêmbahe
sigra jêngkar sang prabu
kondur marang ing dalêm puri
kacatur wadyanira
wong Kartasurèku
wus têntrêm ing manahira
pan ing mangke wuwusên sri narapati
anggêlar palamarta

ambêk santa budya sih ing dasih
datan pêgat dènnya karya dana
wong tani eca manahe
ya ta wau winuwus
Tuwan Amral wus kinèn mulih
budhal sawadyanira
kumisaris tumut
Kumpêni ingkang tinilar
kalih atus kinèn jaga ing sang aji
kapitannya satunggal

miwah sira Dipati Samawis
inggih tumut dhatêng Tuwan Amral
kinèn jaga Kumpênine
sigêgên ingkang mantuk
kawarnaa kang tilar puri
nênggih Susunan Êmas
pan utusan sampun
mundhut bantu sri narendra
mring nagari ing Pasêdhahan siraglis
tan alami gya prapta

kang dinuta mring Dyan Surapati
pêpatihira ingkang anama
Ngabèi Lor myang Kidule
gya budhal sang aprabu
saking ing Kaduwang nagari
kapêthuk ing Dêrmalang
lampahe sang prabu
lan dutane Surapatya
wus apanggih sang nata lawan Ngabèi
Êlor ingkang anama

Angabèi Kidul kalih sami
apamit dhatêng sri naranata
sigra lajêng sabalane
sêdya magut prang pupuh
bêdhah Kartasura nagari
wus linilan sang nata
tan kawarnèng ênu
praptèng desa Kamanggaran
kawarnaa lampahira sri bupati
lajêng mring Pranaraga

Ngabèi Kidul winarna malih
kang baris dhusun ing Kamanggaran
angrêrayah sawadyane
wong desakwèh lumayu
pan angungsi jro kitha sami
wus katur ing Dipatya
Sampang Surèngkewuh
lamun bala Pasêdhahan
andhatêngi Panêmbahan Maduraglis
nimbali para putra

atanapi pra kadangirèki
ingkang sami sura ing ayuda
kinèn samêktaa kabèh
sabusanèng prang pupuh
para putra gambira sami
tuwin para punggawa
pasisir sadarum
kinèn tumut umangsaha
ngadilaga kacarita duk ing nguni
dèrèng wontên mantuka

taksih anèng Kartusura sami
sagung punggawa pasisir ika
Ki Arya Japuspitane
Panji Surèngranèku
myang Dyan Suradiningrat nênggih
katri dadya manggala
sigra budhal grêgut
wong Sampang lan Surabaya
tan winarna lampahira sampun prapti
nênggih Warung Walônda

sigra baris sagung pra dipati
cucuking mêngsah saksana prapta
nanging pinrih daladage
mila datan pinêthuk
pinrih agêng manahirèki
wus sami jêng-ajêngan
nêngêna karuhun
Sunan Kendhang kawarnaa
sampun prapta nagara ing Pranaragi
sang natagung cangkrama

acangkrama ing wana myang warih
ingkang para sêlir kawan dasa
punjul wêwolu kathahe
kang tumut mring sang prabu
myang manggung katanggung tan kari
miwah kang pêpingitan
kathah ingkang tumut
dhumatêng ing Pranaraga
pan samarga tansah mong lulut narpati
tan môntra ngraos kendhang

praptèng Pranaraga sang narpati
ya ta mundhut wau pagrogolan
ring Radèn Pranaragane
Dyan Martawôngsa iku
wus asaos banthèng lan kancil
kidang miwah manjangan
tan buh kathahipun
buron manjing pagrogolan
sigra miyos sang nata kang para sêlir
pan binêkta sadaya

manggung katanggung munggèng ing ngarsi
sakathahe ingkang wadyabala
samya ngapit jawi bêthèk
ya ta wau sang prabu
sigra mênthang larasirèki
ingkang sangsam ingarah
panah gya tumanduk
sangsam kêna kapisanan
sira Radèn Martawôngsa nulya aglis
manjing jro pabêthekan

punang sangsam kang kêni jêmparing
agya winêdalakên saksana
pêksanira sira Radèn
Pranaraga ing wau
sinambêlèh kaumirèki
sangsam kang kasanjata
katingal de prabu
lamun Radèn Martawôngsa
malêbèng jro ya ta duka sang narpati
gya kinèn anyêkêla

ri sampuning cinêkêl siraglis
wau sira Radèn Martawôngsa
nulya kinabiri age
nibèng siti tan emut
ingkang para putra anangis
kasaput dalu ika
mangkana winuwus
sagunging para santana
Pranaraga datan sagêd aningali
langkung sakit kang manah

dene akêdhik dosanirèki
sigra dandan kang para santana
asoroh amuk karsane
apan ta sampun rêmbug
pra santana sawênèh angling
prandene Kartasura
ing mêngko pan uwus
ana kang jumênêng nata
ambêg manah raharja asih ing dasih
ngapura ing adosa

lan asih ing wadya tuhu yêkti
asabar tur alila ing donya
asih ing pêkir miskine
iki jênênging ratu
jajalaknat ingsun arani
lah payo batur padha
ta ingamuk purun
nulya sami age kesah
maring wana akambu apacak baris
bala ing Pranaraga

sadaya arsa angamuk wani
ya ta Ki Apatih Sumabrata
sampun uningèng wadine
lamun arsa dèn amuk
mring pra putra ing Pranaragi
sigra matur sang nata
kampita tyas prabu
langkung gugup nalanira
nulya budhal dhatêng Madiun angili
wadyalit kathetheran

pating bacècèr akèh kang kari
kang kacandhak nulya pinêjahan
wong Kasunanan kèh longe
kang anêmahi lampus
pan anggrêgut wong Pranaragi
wus ngadêg barisira
Susunan Mas sampun
prapta ing Madiun sira
apan sampun sami jêng-ajêngan jurit
lan bala Pranaraga

ing wana Gêgêlang dènnya jurit
arame dènnya prang long linongan
wadyalit kèh pêpatine
kunêng gantya winuwus
para putra Madura sami
tanapi para kadang
ing Surabayèku
myang wong pasisir sadaya
wus acampuh arame dènira jurit
lan bala Pasêdhahan

Ngabèi Lor langkung surèng jurit
miwah Angabèi Kidul sira
langkung dening sudirane
anèng desèng Waluyu
ênggonira campuh ing jurit
rame dènira yuda
rowang lawan mungsuh
akathah pêpêjahira
pan karoban kêkathahên lawan nênggih
prange wong Pasêdhahan

