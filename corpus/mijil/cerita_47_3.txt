Sasmitaningrum Suselawati
myat tingkah karongron
pan karasa ing driya kalihe
sami nangis sambate mlasasih
katuwon wak mami
yèn awèt mangun kung

pêsthi mati ingsun tanpa sakit
tan kuwat wirangrong
dhuh kêpriye ragèngsun dadine
Prabu Rara sarêng amiyarsi
tangise sang dèwi
saksana gya matur

dhuh kakangmas manira miyarsi
tangise pra sinom
bok iyaa kangmas dipun age
prihên luntur atine ywa nangis
ya ta Damarsasi
samana gya tumrun

amarani ênggène Sang Dèwi
Anjasmara alon
rum amanis radèn pamuwuse
dhuh nah anggèr jimat mundri mami
mèndêla ywa runtik
sang dyah gya sinambut

wus ingêmban kusumaning adi
binêktèng jinêm ngron
rinarungrum sang dyah mring kakunge
kinidungan ing gêndhing kêkawin
swara rum amanis
lir kilang mor madu

wus kapadhan ing asmara jati
dumugya karongron
jinatenan sang dyah mring kakunge
lilih ing tyas inggar mari kingkin
sigêgên kang rêsmi
gênti kang winuwus

Prabu Kênya amiyos siniwi
magêlaran abyor
datan pisah Dyan Damarwulane
abra murub busananing aji
ginarbêg pra cèthi
kanan kering pungkur

ingkang upacara munggèng wuri
sawênèh wong wadon
ngampil layang kêncana samake
upacara mawarni angapit
dene kang jajari
banyak dhalang ngayun

barsihan kacu mas sawunggaling
kang nèng wuri katong
gêgamane ngayuda sagunge
nyata pantês Radèn Damarsasi
ginarbêg ing janmi
-dya Majalangu

agêng alit jalu miwah èstri
sadayane golong
asih lulut anggusti batine
mara sira Radèn Damarsasi
tan siwah ing nguni
duk jumênêngipun

Prabu Rara mêngku Majapait
wus rawuh sang katong
nèng sitinggil binatu ratane
ratu ayu pinrak dhampar gadhing
Radèn Damarsasi
jajar dènnya lungguh

kyana patih sakancane sami
wangsul dènnya lunggoh
tan kaliru ing pêrnah-pêrnahe
munggèng ngarsa lênggahnya ki patih
lir konjêm ing siti
lingsêm dènnya dulu

awor ajrih myat Dyan Damarsasi
tuwin radèn karo
Seta lawan Layang Kumitire
merang ajrih netya pucat putih
mung dyan arya tuwin
ing Tuban sang sunu

sukèng driya kamyat wadana brit
wantêring pangrojong
para tabit êmpu mêlandange
wasi rêsi jagad nguyu cantrik
pêputhut glar ngarsi
uluguntung nujum

pra pandhita wus sumiwèng ngarsi
kadya samodra rob
wadyabala tinon bêlabare
sêsêk jêjêl wadya kang sumiwi
busananing janmi
lir prawata santun

Prabu Rara angandika aris
sagung kawulèngong
iya padha sêksènana kabèh
karsaningsun radèn -si
madêga narpati
mêngku Majalangu

awit uwas ing punagi mami
sapa bisa mocok
Menakjingga iya ing murdane
pasthi madêg Natèng Majapait
duwe saisining
nagri Majalangu

lan maninge sun paringi nami
Brawijaya Katong
dipun padha ngèstokake kabèh
gêdhecilik sagung wadya sami
samya saur pêksi
wadya gung gumrumung

urmat muni swara wanti-wanti
mariyêm gora ngrok
anglir guntur ambarung swarane
têtadhahan tan adangu mijil
saking jroning puri
isi wastra mungguh

gya binagi busana wêradin
mring wadya sang katong
gêdhe cilik kawêratan kabèh
pêpundhutan tan adangu mijil
pyaboga myang bukti
wus wêrata dinum

suka-suka kang wadya gung alit
ing tyas sami kasok
wus dumugi gènnya bukti kabèh
pra nayaka tuwin kang wadya lit
sami wangsul malih
mring linggihanipun

Brawijaya ya ta ngandika ris
sagung kawulèngong
Majapait kang wus padha layon
nèng paprangan linggihe sêmangkin
sutane kang dadi
dene aranipun

anunggaka sêmi kang wus mati
yèn tan darbe kang wong
atma jalu êndi liwarise
gumantia linggihe puniki
sagung pra dipati
suka duk angrungu

saur pêksi sagunge kang dasih
anulya sang katong
angandika pan arum swarane
kawulèngsun èstokêna sami
Buntaran si adhi
sun sêngkakkên luhur

ingong jungjung lungguha dipati
nèng Tuban gumantos
ing ramane suwargi kang layon
Si Watangan sun jungjung kang linggih
gumanti kang lalis
nèng Daha ngong tandur

iya lungguh adipati nênggih
Menak Koncar ri ngong
ingsun tandur Lumajang lungguhe
adipati Si Seta Kumitir
sun paringi linggih
anaa wong sèwu

dikaroni kakang lawan adhi
ki patih karsèngong
ingsun ganjar pan sèwu lungguhe
Sêbdapalon Nayagenggong iki
ingsun ganjar linggih
bêngkok bumi sèwu

uwong siji lan sun sungi putri
ya Ki Sêbdapalon
iya Putri Kinandhang trimane
Nayagenggong Putri Kincangmanis
Menak Koncar iki
iya karsaningsun

ngong trimani yayi Dyah Sêkati
Buntaran ari ngong
Dyah Kalpikawati tarimane
yayi Watangan sun tarimani
Dyah Kalpikaningsih
putri kalihipun

arinira Menak Koncar nênggih
tlas dhawuh sang katong
tan ingucap sagung rêroncène
sampun jêngkar sineba sang aji
kundur dalêm puri
praptaning kadhatun

gya pinêthuk ing garwa sang putri
pinarak karongron
Anjasmara ingandikan age
sampun prapta lênggah anèng ngarsi
jajar Rarasati
sang dyah èsmu wuyung

Prabu Rara matur aris
mring raka Sri Brawijaya
kakang prabu karsaningong
kawula atur pranata
mênggahing para garwa
gilirana tigang dalu
inggih ing karsa manira

ywa ngantos sulayèng kapti
sagunge kang para garwa
tuwan anèng pantiningong
tigang dalu agilira
pantine Anjasmara
lan putri tawan sadarum
tigang dalu angaliha

ing gèn yayi Rarasati
putrane Dipati Daha
putri papat sor-sorane
Widawati Widasmara
Citrawati Trasmara
Susela lan Sasmitèngrum
wong loro kang têlung dina

sang prabu mèsêm miyarsi
yayi ngong nora cumêngah
sakarsa ingong rumojong
sagung pra putri miyarsa
sami inggar ing driya
nêngna wau Sang Aprabu
Brawijaya Majalêngka

kang sampun mangun kamuktin
lawan sagung para garwa
gênti ingkang winiraos
kocapa rêkyana patya
Lugêndèr anèng wisma
lênggah lan atmajanipun
Kumitir lan Layang Seta

lan kang garwa kyana patih
Lugêndèr aris ngandika
marang atmajane karo
kulup paran karsanira
apa wis tulus sira
Seta Kumitir umatur
yèn rama parêng ing karsa

sae mèt sraya kang sêkti
môngsa ta kiranga jaman
sabab kula botên sae
ngawula pun Damarwulan
milane sapunika
tan sagêd nglampahi ulun
botên niyat botên nêdya

ngawula dhatêng pangarit
lamun nyuwawèni tuwan
suwawi mring Wandhan mangke
tuwin mring Anggris nagara
nguni adarbe karsa
dhatêng kusumaning arum
Prabu Kênya Majalêngka

garwanya ki patih angling
kulup-kulup atmajèngwang
aja lunga sira anggèr
nungkula bae nak ingwang
ngêmonga kadangira
Si Anjasmara ta kulup
jêr sira wus dèn apura

nadyan antuk sraya gusti
ratu kang luwih digdaya
môngsa bisa ngalahake
Brawijaya Majalêngka
apan kêkasih dewa
Seta sugal wuwusipun
gugu gurêm dhidhis bêras

titiyoni punang wanci
Ki Patih Lugêndèr mêdal
lawan atmajane karo
dorapati gulang-gulang
jinêman gunggung kèhnya
sadaya wong patang puluh
kang ngiring rêkyana patya

nêdya mring Wandhan nagari
samana wus bangun rina
wus katur marang sang katong
solahe rêkyana patya
langkung ngungun narendra
osiking driya sang prabu
sapa ngêmong jênêng ingwang

Dyah Anjasmara udani
sang nata ngêmu sungkawa
winor lan guywa ature
pangeran sampun sungkawa
wong tuwa tanpa nalar
têtêp panjilmaning satru
yèn mênggah cipta kawula

suka bapa praptèng pati
sadêrah kula tan eman
têtêp wong tuwa tan sae
Brawijaya ngrangkul garwa
alon ing sabdanira
dhuh kusuma jimat ingsun
bênêr sira nora salah

nanging nimas karsa mami
si bapa patih bisoa
mukti nèng nagara kene
mungkura panggawe ala
nêngna Sri Brawijaya
gênti malih kang winuwus
kocapa nagara Wandhan

pituwin Sang Natèng Anggris
lagya miyos siniwaka
pêpak pra dipati andhèr
para menak jagabela
drapati priyantaka
prasamya andhèr ing ngayun
santana lawan satriya

prajurit rôngga ngabèi
bupati abra bêranang
maneka-neka prabote
dinulu saking kadohan
lir gunung gêni sinang
pratônggapati mawêlu
têmpur sunaring busana

sang nata eca siniwi
kasaru ing praptanira
Rêkyana Patih Lugêndèr
kalawan atmajanira
ngandikan marêk ngarsa
sang nata kalih andulu
saklangkung kagyat ing driya

ya ta ngandika sang aji
ing Wandhan marang ki patya
paran karya praptèng kene
tan nganggo asung pariksa
kaliwat kagèt ingwang
kyana patih nêmbah matur
milamba marêk ing tuwan

kawula atur udani
Sang Prabu Kênya samangkya
sampun akrama wiyose
antuk sikêp myang aldaka
lajêng jumênêng nata
nèng nagari Majalangu
kawula lan suta amba

pan arsa dipun pêjahi
saênggèn kinuya-kuya
manawi parêng sang katong
nagari ing Majalêngka
prayogi linurugan
owêl kusumaning ayu
kalap rèncèk dhusun sudra

prayogi sri narapati
amêngkua Prabu Kênya
tan kuciwa sami katong
kyana patih kathah-kathah
tur bangus ing sang nata
narendra kalih sru bêndu
jaja bang mawinga-winga

wadana lir wora-wari
kithal worsuh andikanya
dene anampik maring ngong
mêngko krama panakawan
tan arsa nêmu mulya
sang nata lajêng adhawuh
dhumatêng ing patihira

kinèn atêngara aglis
patih amêpaka bala
kya patih sandika ture
kang bêndhe tinitir sigra
kêndhang bèri sauran
swaranya umyang gumuruh
wus samêkta kang gêgaman

budhal wadya kang pangarsi
Natèng Anggris lawan Wandhan
langkung kèh wadyabalane
gêgaman abra bêranang
busana neka-neka
lir pendah wukir katunu
Raja Anggris lawan Wandhan

busana murub marnani
ngandika marang ki patya
budhalna wadyabalèngong
wus budhal kang wadyakoswa
sang nata munggèng wuntat
tan winarna lampahipun
gênti malih kang kocapa

dhukuh Sawahan winarni
kabawah ing Majalêngka
langkung sangêt asri tinon
nalika Patih Udara
kesah sing Majalêngka
kampir Pasawahan ngriku
akrama sutèng pandhita

lami-lami wêka siji
jalu bagus warnanira
Kuda Rêrangin parabe
apantês sapolahira
kacatur wus diwasa
umatur ing ibunipun
ibu pundi yayah kula

kang ibu alon mangsuli
wruhanira sutaningwang
ramanira uwis layon
tan karuan lenanira
wus lawas lunganira
Kuda Rêrangin lon matur
yèn makatên ibu kula

sapunika nyuwun pamit
ngupadosi kangjêng rama
sanadyan ta sampun layon
utami pinanggih gêsang
kula yun uningaa
yèn lena yun wrin kang kubur
gampil kanthète ing benjang

nyai rôndha nangis asru
mojar gusti anak mami
sira yun lunga ngumbara
jujugira ana ngêndi
Kuda Rêrangin aturnya
ibu sanggène pinanggih

rama kêdah kula ruruh
wusnya mojar awotsari
bok rôndha ngling ngêmu waspa
adhuh nyawa anak mami
yèn sirèstu lunga nyawa
sapa ngong tingali gusti

dene yèn tan kêna kulup
sirèku manira pênging
ya anggèr sira lungaa
panakawanmu ywa kari
Dyan Kuda Rêrangin mangkat
panakawannya tut wuri

kalunta-lunta lumaku
anasak-nasak wanadri
sumêdya minggah ngaldaka
wusira prapta nèngwukir
praptèng ngarsa sang pandhita
aturnya Kuda Rêrangin

kaki kula tanya tuhu
ênggène sudarma mami
ki ajar alon sabdanya
adhuh nyawa putu mami
sirèku tanya sudarma
wruhanira putu mami

wus murcita sudarmamu
ananging ta putu mami
sira duwe kadang lanang
sawiji taruna pêkik
nama Radèn Damarwulan
matur Dyan Kuda Rêrangin

nèng pundi panggenanipun
sadhèrèk ulun kiyai
amba badhe nuntên panggya
sang rêsi alon nauri
putu yèn sira ngupaya
midêra lumahing bumi

kaya-kaya tan kapangguh
yèn wus prapta mangsanèki
yêkti panggih lawan sira
wusira ingsun tuturi
ngadhanga dalan prapatan
yèn sira wus antuk kaki

matèni wong patang puluh
sayêkti sira kapanggih
wis putu nuli mangkata
nêmbah Dyan Kuda Rêrangin
lèngsèr mudhun saking arga
Caturdhêndha sampun prapti

lajêng manggèn anèng ngriku
lan parêpatnya Si Kutis
kunêng gênti winursita
mangsuli carita ngarsi
sapêjahe Menakjingga
ingkang ginupit ing kawi

anênggih pêpatihipun
Sang Aprabu Urubêsmi
rikala sang nata tiwas
patih kalih tan udani
sira Buta Angkatbuta
maksih sami pacak baris

lan sawadyabalanipun
anèng nagari Kadhiri
anjêjarah angêrayah
sagung desa têpis wiring
saha wadya sakoswala
riwusnya miyarsa warti

yèn Sri Bêsma praptèng lampus
Damarwulan kang mêjahi
rêbat rok sudibyèng lawan
aprang tandhing padha siji
surèng prang adu prawira
Urubêsma praptèng lalis

tyas tan sipi gêtêr gumyur
tanbuh wurcitaning galih
lir tinêbak mong jajanya
anglêk ing driya prihatin
ketang sih mring Prabu Bêsma
patih kalih waspa mijil

anglênggêr sidhakêp jêtung
sêsambate awor tangis
dhuh gustiku sri narendra
dèrèng rumaos pun dasih
malês ing sih padukendra
wusana tinilar lalis

antènana sang aprabu
nèng bale pangarib-arib
tan sagêd kantun pun bapa
anjilmaa ping sakêthi
sampun liyan dasihêna
ketang sih paduka gusti

dèrèng kongsi malês ulun
ing pasihan sri bupati
wusana tinilar lena
dasih kantun kawlasasih
saya karontok tyasira
Kotbuta Katbuta Patih

jroning wardaya kagugu
ketang trêsna mring sang aji
dene ta rerehanira
pra menak rôngga ngabèi
sagunge para prawira
sami jêtung tan kêna ngling

warna-warna ciptanipun
mukswèng tyas kabyatan ing sih
sihira Sang Urubêsma
kya patih nêbda mring ari
paran yayi rêmbugira
mungguhing lakon puniki

ingkang kaya awak ingsun
Angkatbuta matur ririh
lamun ta suwawi kakang
prayogi mundur kang baris
dhatêng nagri Bêlambangan
sumiwèng rèh sang arêsi

paran ing karsa sang wiku
kang dasih yêkti lumiring
wawrat timbang sang pandhita
paduka kêlawan mami
samya kinèn mong sang nata
wusana sang prabu lalis

wit tyas arda pugal digung
angrusak gusti utami
amangrurah yuning praja
têtêp kakang lawan mami
cabar tiwas mung rumêksa
arjaning gusti sang aji

tan wignya namaning ulun
misesèng rat ambawani
datan liya ulun kakang
ngaturakên pati urip
lan marna solanging tingkah
pasrah jiwa raga sami

ulun dugi sang awiku
kogêl mring paduka yêkti
witning nguni sang pandhita
ngantya sangêt amambêngi
ing rèh ardaning sang nata
mangrurah ayuning aji

nanging nguni sang aprabu
sura pugal tan ayun wrin
kalimput ing murka arda
Kotbuta sarêng miyarsi
ingkang rayi rêmbagira
lêgêg mangangên ing galih

lêrês arinya kang atur
wusana manabda manis
bênêr yayi rêmbugira
sêksana rêkyana patih
parentah ing wadyabala
sêdya mundur ponang baris

marang ing Blambangan daud
tan winarna anèng margi
ing ardi Sêmèru prapta
marêngi sang maha rêsi
tamuan cundakèng nata
sira Dayun ingkang ngirid

ambêkta bandhusanipun
bandhusa Sri Urubêsmi
Dayun titi aturira
purwa madya wusananing
salirira sang jayèng prang
myang marna kawijayaning

jayane sang jayèng pupuh
solanging rèh susela di
arjwèng pragya palamarta
ing budya ngasturi amrik
sêkti debya dikarèng rat
santya budya ambêk luwih

puruswèng rat amarta lus
ing jagad tanpa tumandhing
wicakswa surèng alaga
Dayun tuturira titi
ing purwa madya wusana
saliring rèh sri bupati

sang tapa wusnya myarsa tur
bandhusa binuka aglis
nèng ngarsane sang pandhita
jêngêr lumyat muksèng galih
lir mati sajroning gêsang
tri pandurat tanpa manis

awêkasan pasrah bathara di
tandya ngadêg sarya nêngèng tawang
angangkat asta kalihe
sokur ing bathara gung
putra nata tumêkèng lalis
manglêmbana sakarsa-
nira bathara gung
amayang ing titahira
jiwa raga lir sarah munggèng jaladri
anut karsaning ombak

tandya gêtêr-patêr anauri
lêga tyase sang maha pandhita
malih sokur ing dewane
tandya winêdhar sampun
aparentah kunarpa aji
ingunggahkên pancaka
layon binêsmi wus
layonira wus murcita
tan wun awor kumutug urubing gêni
wimbuh sinindikara

tan antara dasih tur upêksi
yèn Kya Patih Buta Angkatbuta
saha wadya punggawane
pra menak pra tumênggung
yun sumewa sang maha yêkti
èsmu kagèt sang tapa
gya ngandikan laju
kya patih sapraptanira
gurawalan sumungkêm suku sang yogi
sêsambat wor karuna

kathah-kathah ature kya patih
kang sinambat gustine Sang Bêsma
miwah ngaturkên tiwase
rèhning rumêksèng prabu
têkèng andêl rêkyana patih
malih tur pêjah gêsang
sumôngga sang wiku
jinura kang jiwa raga
sang atapa lênggêg wau amiyarsi
wusana ririh nabda

arum manis timbalan sang rêsi
marang kalih ki rêkyana patya
lir ngarih-arih dhawuhe
wus aja sira catur
takdiring Hyang Kang Murbèng Titis
patine gustinira
pinandum dewa gung
sira padha alugua
kyana patih saksana tata alinggih
sang tapa malih lingnya

aywa akèh-akèh sira pikir
wus pinasthi karsaning Suksmana
kang agung anitahake
amurwèng rat sawêgung
kang budyarja pusakèng aji
arjaning karaharjan
mulyèng rat pinunjul
samêngko pan wus tumêka
ing jangjine tan kêna owah lan gingsir
sinotya ing bawana

kinasihan Hyang Jagadpramèsthi
kinasdu ngrèh mulyaning utama
rinewang nabda dewane
Sang Hyang Asmara nurun
pustakane swarga di luwih
nuksmèng mring Majalêngka
wajibe wak ingsun
tinitah nèng nungswa Jawa
manglêmbana mangèstupadaning aji
sumiwèng Majalêngka

hèh ta patih mangko karsa mami
sira lawan pra wadya sadaya
samêktaa samoane
sumiwèng Majalangu
nanging sira mundura dhingin
marang ing Bêlambangan
ngayêmna karuwun
sawadya sakuswalanta
sêdhêng têntrêm adêge sri narapati
besuk ta sumewaa

angirida kabèh saananing
aywa sira èngêt kang wus lina
elinga samêngko kiye
karsane Hyang Suksma Gung
karya nata ayuning bumi
ing pangrèh ywa rumêngkang
kya patih kasujud
sumungkêm kisma sandika
wus kalilan mundur budhal sawadyèki
mring nagri Bêlambangan

tan cinatur rêroncène margi
sampun prapta nagri Bêlambangan
kunêng gêntya winiraos
anênggih lampahipun
Raja Wandhan kalawan Anggris
kanthi Lugêndèr Patya
samana wus rawuh
têpis wiring Majalêngka
sakèh desa binahak dipun boyongi
wong desa kagegeran

samya ngungsi maring jro nagari
Dêmak Kudus lan saurutira
ingkang kamargan lampahe
sampun têluk sadarum
mring wong Wandhan kalawan Anggris
ya ta wau kocapa
nagri Majalangu
sang prabu miyos sewaka
mênggêp anèng sitinggil binatu radin
pêpak wadya sumewa

pra dipati tumênggung lan mantri
menak dêmang rôngga sinangarya
santana ngabèi andhèr
prajurit sri supênuh
Menak Koncar nèng ngarsa aji
lan rika kalihira
nèng ngarsa sang prabu
ing Tuban tanapi Daha
Menak Koncar manêmbah umatur aris
pukulun sri bathara

patik gusti pukulun atur wrin
Rajèng Anggris atanapi Wandhan
prapta sawadyabalane
samêktaning apupuh
sri narendra sarêng miyarsi
arum dènnya ngandika
kalamun kadyèku
ngong pêthuk jabaning kutha
samêktaa sawadya ngong Majapait
sagêgamaning yuda

ya ta Menak Koncar sarêng tampi
dhawuh nata lajêng aparentah
sang prabu jêngkar ngadhaton
praptane jro kadhatun
wus pinêthuk ing garwa padmi
Kusuma Majalêngka
risang murtining rum
tanapi garwa sêkawan
Anjasmara Rarasati lawan malih
Sasmita lan Susela

ginarêbêg sagunge apsari
ingkang sami andana rarasnya
sang nata lir upamane
Sang Hyang Bathara Guru
kalanira cangkramèng swargi
ginarbêg widadara
widadari grubyug
wus prapta nèng prabayaksa
sri narendra lênggah jajar lan sang dèwi
Kêncanawungu Sang Dyah

garwa papat samya lênggah ngarsi
pra biyada marêk wuri aglar
tanapi kanan keringe
sang nata ngandika rum
dhuh kusuma garwèngong sami
jimat mundri kawula
pun kakang asung wruh
samêngko Sang Natèng Wandhan
lawan Anggris angirid wadya prajurit
mangrurah Majalêngka

mila mangke pun kakang apamit
arsa miyos marang pabaratan
amêthukakên ripune
sadaya gustiningsun
akantuna mukti jro puri
ya ta kang garwa gangsal
sarêng aturipun
kawula dhèrèk ayuda
ayun wikan ing rèh wong amangun jurit
kapengin ayun wikan

sri narendra angandika aris
yèn kadyèku hèh Sêpêt Wilaja
dhawuhêna dipun age
mring ri mas Tuban gupuh
atanapi ri mas Kadhiri
sêdhiyaa titihan
sagung garwaningsun
mêsat Ni Sêpêt Wilaja
praptèng jawi dhawuhkên sabda narpati
marang Dipati Tuban

apituwin Dipati Kadhiri
kalih sami umatur sandika
wus samêkta sadayane
têngara bêndhe ngukung
tambur slomprèt barungan muni
wor pa-king turôngga
swarane gumuruh
busana pating galêbyar
ting pancurat kasunaran ing hyang rawi
lir wukir sèwu kobar

cucukipun kang barêpi baris
Adipati Tuban sawadyanya
asri tinon gêgamane
wuri ingkang sumambung
nênggih Adipati Kadhiri
gêgamanira abra
nênggih kang sumambung
Sang Adipati Lumajang
bupati jro jajari para garwa ji
Sang Dèwi Anjasmara

Rarasati lawan garwa kalih
Sasmitaningrum Suselawatya
jêmpana di titihane
rinawis sotya gumyur
kadi lintang sayuta ngalih
sunare hyang baskara
ujwalanya kusut
sri nata nitih dipôngga
lawan garwa Kêncanawungu Sang Dèwi
ginarbêg wadyabala

sangkêp pênuh gêgamaning jurit
sampun prapta ngara-ara jêmbar
lajêng tata pakuwone
rinêngga wangun-wangun
pakuwone sri narapati
rinakit-rakit pura
lan sinungan panggung
kang tabuhan munya umyang
ya ta wau kasaru praptanirèki
Kotbuta Angkatbuta

sakuswala gêgamaning jurit
lampahira saking Bêlambangan
Menak Koncar ing jujuge
lajêng katur sang prabu
lamun Buta Kotbuta Patih
prapta sawadyakuswa
yun tumêngèng luhur
mangêstupada narendra
umiring rèh sang nata sarêng miyarsi
langkung sukaningnala

tinimbalan kyana patih kalih
praptèng ngarsa manêmbah suku sang
lir konjêm siti mukane
sang nata ngandika rum
iya bangêt tarima mami
mring sira kalihira
de sira padha yun
mangruruh ing rèh raharja
ing samêngko karsèngong mring sira kalih
sun srahkên ariningwang

Menak Koncar Lumajang Dipati
ing sapangrèh ywa sira rumêngkang
sandika kalih ature
nata kundur ngadhatun
Menak Koncar atata baris
dene cucuking yuda
Menak Koncar mungguh
suwiwi kanan ing Tuban
ingkang kering adipati ing Kadhiri
awak wong Bêlambangan

Buta Angkatbuta anindhihi
buntuting prang Rôngga Minangsraya
lawan Menak Giyantine
bupati jro sadarum
anèng panggung sri narapati
lan sagung para garwa
kunêng ta ing dalu
ya ta kawuwusa enjang
umyang gumrah muni têngaraning jurit
tan sêdya mundur ing prang

enjing muni têngarane wong ayuda
kêndhang gong lawan bèri
tambur slomprèt umyang
wus dadya gêlarira
wadyabala Majapait
garudha yaksa
wadya Wandhan lan Anggris

gêlarira pritnêba sarêng umangsah
surak nêmpuh ing jurit
wadya Daha mapag
panggah datan kuciwa
wadya Tuban angêbyuki
campuh kang yuda
kadya karêngèng langit

wadya Tuban tandange sapêrti setan
wong Lumajang nulungi
wor rukêt kang yuda
rame tumbak-tinumbak
sawênèh bithi-binithi
pêdhang-pinêdhang
ana jênggit-jinênggit

kèh warnane dènnya prang nrapakên sara
tan ana ngeman pati
prasamya sudira
langkung ramening yuda
gênti rok asilih ukih
kathah kang pêjah
mungsuh rewang wor mati

ngantya mili êrah larèn-larèn samya
saking gunging pêpati
tamèng bêndhe lumrang
nèng kisma kumambang rah
sinawang lir bulus nglangi
swaraning yuda
lir udan sinêmèni

kèh warnane sambate wong nandhang brana
dhuh biyung kaki nini
bapa maratuwa
ana kang sambat suta
wênèh sambat kadang rabi
wadya ing Wandhan
lan Anggris ngidak wani

wadya Daha Tuban myang môncanagara
barise bubar ngisis
wong ing Majalêngka
larut sadaya dhadhal
wong Lumajang sirna gusis
Dyan Menak Koncar
waspada aningali

wadyabala wus samya larut sadaya
sangêt dukanirèki
mangsah -gêm watang
Buntaran lan Watangan
mangamuk mangowak-awik
lir gajah mêta
pamuknya satriya tri

singa ingkang tinrajang bubar sasaran
kang panggah angêmasi
wong Anggris lan Wandhan
lir gabah ingintêran
mundur kasaput ing wêngi
enjang samana
satriya tiga sami

gangsal Patih Buta lan pun Angkatbuta
lajêng mangsah ing jurit
wadya Anggris Wandhan
tan ana kiwul ing prang
sadaya lumayu giris
ngungsi ing wana
jurang myang têrbis-têrbis

Layang Seta Kumitir sarêng lumajar
nèng marga niba tangi
manjing wanawasa
tan sêdya nolèh wuntat
ana wong Anggris barêngi
sami lumajar
asru pamuwusnèki

baya iku Si Kumitir Layang Seta
satriya nistha yakti
tan wani kiwul prang
aprang tan tatu mlajar
anjalêbud wani ngisis
nyawaning sona
baya iku kang manjing

mring ragane Layang Kumitir lan Seta
layak jinising gênjik
bangêt dursilanya
anyênyukêri jagad
pêrang dhewe nora wani
jaile dadra
awor panastèn drêngki

pan sinigêg wadyabala kang lumajar
ya ta malih winarni
Sang Aprabu Wandhan
lan Anggris rêntênging tyas
de wadya kasoran jurit
nèng pasanggrahan
siniwi wadyanèki

sri narendra ngandika mring wadyanira
paran rêmbugirèki
mungguhing ayuda
apa mangrêpak yuda
apa mundur ing ajurit
wadya sadaya
aturnya mring sang aji

sangêt merang dhuh gusti yèn mundur ing prang
luwung lêbur ing jurit
abdintasadaya
dadosa lamaking prang
sang nata suka ing galih
arum ngandika
ya bangêt trima mami

prasêtyanta kabèh marang jênêng ingwang
kunêng Sang Natèng Anggris
lawan Natèng Wandhan
gênti malih kocapa
Rahadèn Kuda Rêrangin
nèng Caturdhêndha
ngantya mati kang margi

sabên wontên janma liwat pinêjahan
dhase tinumpuk sami
kawan dasanira
namung kurang sajuga
kang marga kasêlak mati
tan ana janma
ingkang langkung ing margi

rina wêngi kasukan suprandènira
tan wontên janma sudi
liwat ing dêdalan
langkung jibêg tyasira
Rahadèn Kuda Rêrangin
ya ta ngandika
mring dasihnya pun Kutis

lah kapriye Kutis polah ingsun iya
dhas iki kurang siji
marga iki pêjah
tan ana janma liwat
ngong arsa panggih nêmêni
lan kadang ingwang
bok sira bae Kutis

ingong tigas iya Kutis murdanira
supaya aku nuli
panggih kadang ingwang
Kutis mangsuli nyêntak
basakna dika puniki
dhas sun sajuga
arêp tinigas kêris

lah ta inggih punapa dosa kawula
mendah dhas jangkêp kalih
sanadyan kaliha
sayakti niku lara
gulu tinigas ing kêris
tan sudi pêjah
ngong maksih rêmên urip

kirig-kirig Si Kutis apundirangan
ya ta Dyan Kuda Rangin
waspada tumingal
maring ing Layang Seta
kalawan Layang Kumitir
saklangkung suka
dhuh ika luwih siji

jaba siji bae ingkang ingsun tigas
sun karya gênêp iki
Kuda Rangin mojar
wong liwat umandhêga
siji bae ingkang siji
sira banjura
kang mandhêg karsa mami

ingsun tigas uwong liwat gulunira
dhas iki kurang siji
iya gênêpira
wilangan kawan dasa
ngong sêlak onêng tan sipi
mring kadang ingwang
Rahadèn Damarsasi

Layang Seta Kumitir ajulalatan
sangêt maras ing ati
dènnyarsa tinigas
tyasira maras-maras
angrasa tan darbe gêtih
osiking driya
baya kadangirèki

Damarwulan samana Dyan Layang Seta
lawan Layang Kumitir
mara mêndhak nêmbah
radèn anilakrama
paduka karsa mêjahi
sagunging tiyang
punapa kang suwadi

sirah tumpuk Kuda Rêrangin lingira
mulane sun matèni
sagunge wong liwat
manira angupaya
kadang ngong ran Damarsasi
iya wong tapa
kang tutur maring mami

bisa têmu ingsun yèn wis gawe pêjah
mring janma kawan dèsi
mêngko kurang juga
durung antuk sun ngadhang
têmah sira mêngko prapti
milarsa mangkya
ngong tigas sira siji

Layang Seta Kumitir sarêng miyarsa
ulat biyas aputih
gugup aturira
ajrihira kalintang
mangke radèn kula warti
dhatêng sampeyan
susah tuwan nigasi

sirah kula mindhak ta wêwah duraka
ulun wrin kang sayakti
dhatêng kadang tuwan
Rahadèn Damarwulan
sadhèrèk kula sayêkti
nak-sanak ika
sapungkure sudarmi

inggih wontên Majalêngka
dèn niaya Rahadèn Damarsasi
mring Sang Prabu Majalangu
kinunjara punika
mila kula kinuya-kuya Sang Prabu
Brawijaya Majalêngka
amargi kula nglabuhi

ngêrbat kadang Dyan Sêsôngka
kula kawon aprang pupuh puniki
milamba mangke angluru
pangungsèn kang sayoga
angêrbata dhatêng Radèn Damarsantun
yèn sampeyan nujwèng karsa
radèn bok inggih suwawi

Damarwulan dipun rêbat
yèn kêlajêng nuntên dipun pêjahi
Kuda Rêrangin duk ngrungu
kumênyut galihira
lir sinêncang pranaja sangêt ing nêpsu
mojar lah payo tuduhna
ênggone sadulur mami

sêmana sarêng umangkat
Layang Seta lawan Layang Kumitir
Kuda Rêrangin tut pungkur
lan pun Kutis nèng wuntat
kang ayuda dina-dina maksih pupuh
dèrèng wontên kang kasoran
mangkana Seta Kumitir

Kuda Rêrangin nêrajang
pabarisan lajêng angamuk ngungkih
tandange mangiwat-iwut
sumbar lah di rupanya
kang ngunjara kadangku Dyan Damarsantun
singa kang sinêrang pêjah
wong Daha lan wadya Tubin

Prabu Anggris Wandhan lumyat
mring pamuke Radèn Kuda Rêrangin
angêlojok pêrangipun
osikira wardaya
bocah ngêndi dene sudira ing pupuh
mangkana ingkang ayuda
Rahadèn Kuda Rêrangin

saya nêngah pamukira
ngobrak-abrik tan ana môngga pulih
kang pêrak thinathok lampus
wong Majapait rusak
wadya Daha lan Tuban sarêng umagut
radèn kinarubut ing prang
ganjur watang tanpa wilis

upama lir Panjangputra
sinasog ing marang kang gadhong êpring
kang aprang kasaput dalu
sapih kang bôndayuda
masanggrahan sadaya kang mêntas pupuh
wadyabala Majalêngka
kasukan ngarsa narpati

nêngna Prabu Brawijaya
kawarnaa Radèn Kuda Rêrangin
marang pasanggrahanipun
Lugêndèr Kyana Patya
sang aprabu ing Wandhan Anggris akumpul
kasukan nèng pasanggrahan
tan kari rêkyana patih

Lugêndèr lan putranira
Layang Seta tuwin Layang Kumitir
sami nèng ngarsa sang prabu
Natèng Wandhan ngandika
hèh ta patih ingsun mau iya dulu
bocah abagus taruna
prawira ngadoni jurit

wasis ngolahakên tumbak
lah ta iku sapa ingkang sêsiwi
Patih Lugêndèr wotsantun
punika suta amba
kang wuragil Sang Natèng Wandhan lingnya rum
besuk lamun bisa bêdhah
nagara ing Majapait

ngong pèt mantu sutanira
Kyana Patih Lugêndèr amiyarsi
dhawuhira sang aprabu
sangêt kaduwunging tyas
dènnya ngaku atmaja marang sang bagus
têmah arsa tinariman
putrane sri narapati

yèn tulusa ngong mênênga
Layang Seta lawan Layang Kumitir
sêmune bakal kasingkur
kya patih sigra nêmbah
patik gusti tadhah duka sang aprabu
kang ulun unjukkên mangkya
sutamba ingkang wuragil

pun Kuda Rêrangin nama
inggih sanès suta amba pribadi
anak anggèn ulun mupu
bapa biyung tan ana
nanging kabar gumrahing wartos pukulun
bèbètipun panêluhan
botên pantês nunggil janmi

nata kalih sêmu duka
nglingira sru hèh patih sira iki
turune wong tukang nêluh
têka sira pèt suta
nora wurung mêngko iya nêluh-nêluh
tan patut awor wong kathah
lah inggal tundhungên patih

ywa kongsi anandhang baya
Kyana Patih Lugêndèr awotsari
dhawuhkên sabda sang prabu
wong Anggris myang wong Wandhan
Radèn Kuda Rêrangin kinèn anundhung
sapakang gêlêm kanggonan
dosa gêng ingkang pinanggih

siniyasat ing narendra
wit Dyan Kuda Rêrangin iku dhingin
turune wong tukang nêluh
tan patut amor janma
mung sipate manungsa lamun dinulu
pan batine jajal lanat
setan raton kumpul eblis

misuwur undhang sang nata
sagunging wong nundhung Kuda Rêrangin
dèn lokakên tukang nêluh
Kuda Rêrangin myarsa
sangêt wirang lir urip sajroning lampus
sru wirang anulya kesah
panakawannya tut wuri

wangsul minggah mring aldaka
panggih ajar nguni kang mituturi
tan winarna sampun pangguh
radèn sru wuwusira
sira kaki uwong dhawuk amêrkutuk
ujarmu nora sanyata
ingsun manggih wirang isin

wus ingsun matèni janmi
patang puluh kadangku tan pinanggih
malah wirang kang ngong têmu
tinundhung lan wong Wandhan
lan wong Anggris kabèh padha nyêrtu mring sun
dinalih jinising setan
radèn wusnya warta titi

purwa madya lan wusana
kyai ajar gumuyu dènira ngling
wruhanta putu kaliru
wong Anggris lan wong Wandhan
iya iku mungsuhe kadangirèku
lah uwis aja dinawa
sira balia dèn aglis

dieling wêkas manira
lamun besuk mungsuhmu mangun jurit
bisa ngilang tan kadulu
ya iku kadangira
lawan manèh sira lamun aprang pupuh
mungsuhira asêsumbar
Kyai Udara kang siwi

arane Kuda Tilarsa
lah ya iku kadangira taruni
banjur rangkulên ta kulup
uwis putu dèn inggal
lah mangkata pêsthi yèn sira katêmu
Kuda Rangin lêga ing tyas
nêmbah mundur saking ardi

sapungkurira rahadyan
kyai ajar gumuyu tutup lathi
èngêt solah tingkahipun
Lugêndèr Kyana Patya
sigra midêr jajah sakèh dhusun-dhusun
manjing ajur ajèr bisa
ki ajar saklangkung sakti

kunêng malih winursita
somahira nguni Rêkyana Patih
Maudara kalanipun
nglangut tilar atmaja
nèng dhukuhan samangkya ta putranipun
nênggih sampun adiwasa
Kuda Tilarsa kang wangi

samana rahadèn putra
marêk ibu aturira aririh
dhuh ibu sudarmaningsun
anèng pundi samangkya
ingkang ibu samana alon amuwus
wruhanira sutaningwang
yèn sira takon sudarmi

panggonane tan karuhan
namanira Patih Udara nguni
pan dadi wrangkaning ratu
Sang Prabu Brawijaya
iya iku dhingin kang umadêg ratu
samêngko nora karuhan
êmbuh mati êmbuh urip

ya ta Dyan Kuda Tilarsa
yèn makatên kulèbu nyuwun pamit
kang ibu tan sagêd muwus
saking putêking nala
sigra mangkat rahadèn sumêngkèng gunung
umarêk sang maha tapa
radèn anyungkêmi sikil

sarwi alon aturira
dhuh pukulun kawula nyuwun uning
dununge sudarma ulun
sang tapa alon nabda
dhuh mas putu ing samêngko sudarmamu
sinamar jawata mulya
durung binabar ing Widi

mung ta sira duwe kadang
Damarwulan suwarnane apêkik
lah iku lurunên putu
lah wis putu mangkata
dipun eling putu mring wêwêling ingsun
Kuda Tilarsa manêmbah
amit lèngsèr saking ngarsi

lampahe kalunta-lunta
ya ta sigêg gantya malih winarni
Kuda Rêrangin andulu
ana janma lumampah
tanpa kanthi warnane anom abagus
osike driya mangkana
wong ngêndi kang anom sigit

lampahe sangsaya pêrak
Kuda Tilarsa ningali
duk sarêng pagut ing tingal
sarêng kumêsarnya sami
Radèn Kuda Rêrangin
hèh babo uwong lêlaku
sapa ta aranira
lan ing ngêndi kang winuni
warnanira apêkik maksih taruna

Rahadèn Kuda Tilarsa
nauri wacana manis
aku iki wong alasan
kêmul mega kandhang langit
laku ngong tanpa kapti
mung nut saparaning suku
Kuda Rêrangin myarsa
talingan kadi sinêbit
nabda asru babo babo dene ladak

ngêndi na wong tanpa sêdya
lan maning datanpa panti
sajêg ngong andulu janma
durung wrin kadi sirèki
eman warnamu pêkik
cacad ujarmu jalêbud
tan wêruh tatakrama
adol angkuh nèng wanadri
ya ta Kuda Tilarsa sarêng miyarsa

talingan kadya sinêbrak
mara lajêng anampiling
Kuda Rêrangin anyandhak
lambungira gya tininggil
binuwang datan têbih
maksih ngadêg tibanipun
wangsul sigra anyandhak
lambunge Kuda Rêrangin
gya binuwang tibèng doh kajêngkang-jêngkang

Kuda Tilarsa sêsumbar
aja sira angoncati
dèn padha sura mêrata
ya ta dyan Kuda Rêrangin
wangsul mangunus kêris
Kuda Tilarsa sinuduk
ya ta Kuda Tilarsa
saksana angunus kêris
sami gênti suduk-sinuduk tan pasah

karone sami prawira
lir panjang putra upami
sinuduk ing alang-alang
swarane pating carêngkling
kêris wus tanpa kardi
sarêng buwang kalihipun
gênti candhak-cinandhak
adugang bithi-binithi
kalih samya mangarah sêndhal-sinêndhal

udrêg gèndèng tan kasoran
Rahadèn Kuda Rêrangin
sêmu repot ing ayuda
cinandhak lambungirèki
binuwang tibèng têbih
Kuda Tilarsa sru muwus
padha môngsa padhaa
ya Kuda Tilarsa mami
atmajane Rêkyana Patih Udara

pêpatih ing Majalêngka
Kuda Rêrangin miyarsi
èngêt ing wawêlingira
sang pandhita kala nguni
nir dukanya barêsih
ya ta mara gupuh-gupuh
sarwi lon dènnya mojar
dhuh adhiku sira yayi
katujune yayi mas padha raharja

Rahadèn Kuda Tilarsa
saksana rinangkul aglis
kang sarta ingaras-aras
mring Radèn Kuda Rêrangin
Kuda Tilarsa nênggih
wus sirna mêmarasipun
tan môntra yèn mêntas prang
tyas rêsêp lajêng ngabêkti
ya ta Kuda Rêrangin lon wuwusira

yayi mas kawruhanira
lamun ta nora kêpanggih
kang dadya têlênging driya
ngong ulati sira yayi
nguni ingong winêling
ajar kang pratapèng gunung
arga Wilis mangkana
dènira mêling mring mami
têmbe ngakir kalamun sira pêpanggya

satriya bagus taruna
Kuda Tilarsa kang nami
iku kadangmu taruna
lawan sira seje bibi
sayêkti dadi kanthi
Radèn Damarwulan iku
kadangmu ingkang tuwa
Kuda Tilarsa miyarsi
lajêng nêmbah umatur maring kang raka

wontên ing pundi samangkya
inggih Radèn Damarsasi
Kuda Rêrangin lon mojar
krungu ngong nèng Majapait
pan lagi pinisakit
marang Brawijaya Prabu
marma yayi karsèngwang
payo rinêbuta yayi
Radèn Kuda Tilarsa alon aturnya

langkung prayogi kakangmas
Kuda Rêrangin lon angling
lan ing nguni sun winêkas
maring risang maharêsi
pandhita gunung Wilis
lamun ingsung aprang pupuh
mungsuh prajurit dibya
bisa nir madyaning jurit
iya iku kadang ngong Dyan Damarwulan

dhawuhe sang maha tapa
nuli kinon angabêkti
ingsun yayi lawan sira
kinèn pratela sudarmi
kang rayi matur aris
kangmas swawi bidhal gupuh
ngupaya ywa klayatan
bok kasêlak dèn pêjahi
lajêng bidhal satriya kalih saksana

gancanging carita prapta
ing nagari Maospait
jujug madyaning paprangan
Rahadèn Kuda Rêrangin
kêlawan ingkang rayi
sêsumbar anguwuh mungsuh
payo wong Majalêngka
kêmbulana ing ajurit
lah ta iki satriya dibyèng ayuda

kagèt Arya Menak Koncar
myarsa sumbaring ajurit
dinuga satriya Wandhan
dyan arya sigra miyosi
sarwi asikêp biring
sêmana sampun apangguh
tanya Dyan Menak Koncar
sapa aranmu prajurit
maksih anom pêkik-pêkik warnanira

Kuda Rêrangin manabda
iya tanpa aran mami
ubêngan datanpa wisma
Menak Koncaramiyarsi
krura sru dènnya angling
si bêlis angumbar langguk
aja oncat kewala
tadhahana tumbak mami
gya tinumbak Kuda Rêrangin apanggah

manangkis asta kewala
watangira kapalêsit
ya ta sarêng narik katga
suduk-sinuduk agênti
tan ana kasor kalih
karone prawira têguh
ya ta Dipati Tuban
Dipati Daha ningali
Menak Koncar yudane sêmu kasoran

kalih mangsah ing ayuda
atêtulung ing ajurit
lajêng angêrubut ing prang
ya ta waspada ningali
Kuda Tilarsa nênggih
kadangira kinarubut
lajêng têtulung yuda
Dipati Tuban Kêdhiri
gya cinandhak binanting binuwang kentas

Menak Koncar gya cinandhak
mring Radèn Kuda Rêrangin
binanting binuwang kentan
tiba sajabaning baris
Buta Katbuta mèksi
dyan katri kasoran pupuh
ya ta kalih umangsah
prapta madyaning ajurit
lajêng campuh Patih Buta gya cinandhak

binuwang muluk mring tawang
ing Radèn Kuda Rêrangin
tibane lajêng cinandhak
adangu kinarya undhi
ya ta binuwang aglis
tibèng jaban baris agung
tibanira alênggah
mênggèh-mênggèh kyana patih
arsa mangsah sarira wus lêsu lupa

Angkatbuta rame yuda
lan Kuda Tilarsa nênggih
adangu kakal-kakalan
Angkatbuta kasêliring
cinandhak lambungnèki
kinisar muluk mandhuwur
tiba kinarya onclang
wus dangu binuwang aglis
tibèng jawi barisan amênggah-mênggah

Sang Aprabu Brawijaya
nèng panggung awas ningali
solahe kang bôndayuda
pamit marang garwa aglis
dhuh nimas mundri mami
dene calênggah nèng panggung
pun kakang minta lilah
arsa têtulung ing jurit
dhuh tontonên kusuma yuda manira

pra garwa sami dèn aras
sang prabu tumêdhak aglis
praptèng ngandhap lajêng mangsah
ari katri dèn dhawuhi
padha nyingkira yayi
ngong papagne mungsuh iku
wus praptèng ranagana
sang nata sampun kêpanggih
jêng-ajêngan lan radèn kalih punika

Kuda Tilarsa umiyat
lan Radèn Kuda Rêrangin
dhumatêng sri naranata
saya gumêrgêt kang galih
sang nata angling aris
dhuh karo sapa aranmu
dyan kalih asru mojar
tanpa aran ingsun iki
sêdyaningsun mung ambêk pati kewala

sang prabu arum ngandika
mundura sira ta kalih
eman-eman praptèng pêjah
ngur sira ngabdièng mami
ingsun karya bupati
jumênêng punggawa agung
Sang Prabu Brawijaya
wus karaos ing jro galih
yèn mungsuhe ayuda pan kadangira

Kuda Rêrangin miyarsa
ngandikane sri bupati
asugal pamuwusira
dene kaya bocah cilik
kajaba awak mami
uwis ajur kumur-kumur
iku gêlêm ngawula
tadhahana kêris mami
radèn kalih narik kris anêmpuh sigra

anitir panyudukira
Kuda Tilarsa sing kering
Kuda Rêrangin sing kanan
sang nata tan kewran tangkis
sang nata narik kêris
saksana suduk-sinuduk
tan ana kang kuciwa
èsmu repot sri bupati
nulya matak aji limunan sang nata

sêkala lajêng murcita
ya ta sagung pra garwa ji
lumyat sang prabu murcita
sadaya gêtêr ing galih
prasamya têdhak nuli
saking saluhuring panggung
ngupaya sri narendra
ya ta Dyan Kuda Rêrangin
awas mulat mungsuhira yuda musna

kanggêking tyas têrataban
kumêsar raosing galih
èngêt wêlinge sang tapa
dyan kalih lajêng anangis
sarwi ajêrit-jêrit
sambat kakang sadulurku
dhatêng pundi kakangmas
Brawijaya kèksi malih
sarwi mojar lah kene padha nyuduka

dyan kalih datan sêrônta
anyungkêmi ing pada ji
pan sarwi lara karuna
sang nata ngandika aris
tutura kang sayêkti
karane padha amuwun
Kuda Rêrangin nêmbah
ing nguni amba winêling
mring pandhita kang sagêd mêcah kaluwak

manawi ngong angandoni aprang pupuh
lamun mêngsah amba
sagêd musna tan kaèksi
gih punika sadhèrèk amba kang tuwa

kang pêparab inggih Radèn Damarsantun
samangke klampahan
paduka sayêkti pasthi
kadang amba ingkang wasta Damarwulan

dupi myarsa sang prabu sigra angrangkul
alon ngandikanya
katuju padha basuki
sun tan nyana yèn sira kadang manira

Menak Koncar lan ari kêkalihipun
nusul mring paprangan
tanapi kang para rabi
sami andhèr umarêk sri naranata

ngandika rum sang nata mring garwanipun
nimas wruhanira
iku ari ngong sayêkti
atmajane jêng rama Patih Udara

para garwa sadaya sami angrungu
sukur ing jawata
sang nata ngandika aris
yayi karo kabèh iki bakayunta

garwaningsun mara ngabêktia gupuh
dyan kalih umangsah
ngabêkti mring para rabi
sri narendra ngandika mring Menak Koncar

tuwin ari Tuban Daha kalihipun
yayi ngabêktia
iku kadangmu sayêkti
sadulurku tunggal bapa kang taruna

katiga wus ngabêkti ing sang binagus
rayi matur nêmbah
Rahadèn Kuda Rêrangin
bok marêngi pukulun karsa narendra

kawula mit aminta lilah sang prabu
umagut ing yuda
mêngsah tuwan Wandhan Anggris
sri narendra [...rendr sêkala sarêng miyarsa

inggaring tyas wusana ngandika arum
iya ngong tarima
prasêtyanta maring mami
nanging poma yayi mas dipun prayitna

ari katri sinasmitan ing sang prabu
kinèn bantonana
yudane rahadèn kalih
tur sandika dipati katiga pisan

sang aprabu sigra minggah dhatêng panggung
lawan para garwa
ayun wrin kang andon jurit
yudanira kang rayi kêkalih samya

praptèng panggung wus samya tata alungguh
lênggah ngarsa nata
Prabu Kênya Majapait
Anjasmara lawan Sang Dyah Rarasatya

lênggah munggèng kananira sang aprabu
Sasmita Susela
munggèng keringe sang aji
pra apsari mungging wuri nata aglar

Radèn Kuda Rêrangin lan arinipun
Dyan Kuda Tilarsa
lampahira sampun prapti
pambarisan ing Anggris kalawan Wandhan

lajêng nêmpuh pangamuke ngiwat-ngiwut
singa sinrang pêjah
kang lumayu nandhang kanin
kagegeran prajurit Anggris lan Wandhan

radèn kalih sinosog ing watang ganjur
biring myang gudebag
dèn karutug pasêr mimis
datan kandhêg pangamuke saya sura

lir gêgilang sinosog ing godhong têbu
radèn pangamuknya
kadi banthèng tawan kanin
wadya Wandhan lan Anggris giris tumingal

bubar larut baris gung arêbut dhucung
ngungsèkkên umurnya
paprangan padhang barêsih
radèn kalih katingal sru sumbar-sumbar

payo kene rêbutên ing aprang pupuh
Ratu Anggris Wandhan
mêtua tandhing ajurit
papagêna arine Sri Brawijaya

datan bêtah sêntana Wandhan angrungu
ran Menak Suteja
prawira taruna pêkik
parêk ngarsa nêmbah ingidèn umangsah

mandhi lawung praptèng rana sampun pangguh
Dyan Kuda Tilarsa
mara yun-ayunan panggih
sugal angling sira Sang Menak Suteja

sapa ranmu satriya anom abagus
tandangmu ngayuda
sira pêksa ngêlanangi
gya sumaur ya ingsun Kuda Tilarsa

prawirèng prang sudira prajurit punjul
wudhu tanpa lawan
lah payo numbaka aglis
ngong rasakne ênya dhadha pilihana

sigra Menak Suteja angikal lawung
dhapur bring lanangan
sarosa panumbaknèki
Radèn Kuda Tilarsa panggah tan pasah

dyan rinêbut Menak Suteja kang lawung
nulya narik katga
sinuduk rahadèn mantri
eca dènnya gumuyu alatah-latah

dhuwungira samana lajêng rinêbut
gya Menak Suteja
sirahnya dipun idoni
dhasnya sigar Menak Suteja palastra

gya tinigas kang sirah tinampan gupuh
mring Kutis pêrpatnya
Rajèng Wandhan aningali
goyang muka gya Menak Jayasantika

mangsah ngrana rêspati asikêp lawung
nèng rana wus panggya
lan Kuda tilarsa nênggih
sigra numbaki Menak Jayasantika

wus rinêbut watange tinikêl putung
anarik curiga
panudukira anitir
dyan rinêbut kêrise kang mêgat nyawa

