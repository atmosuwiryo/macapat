apan sarya winêjang ingilmi
sêdaya wus winot
sapangawikanira kakunge
winêjangkên marang ingkang rayi
dhasar sang dyah lantip
ing sasmita putus

kêtadhahan sawêjanging laki
marang sang lir sinom
mila sang dyah kêlangkung sungkême
rinêngkuh guru pangeran yêkti
nadyan pati urip
kasrah maring kakung

lamine sinung wis pribadi 
tan pisah anèng jro
ingkang rama tan tega yêktine
kêpering lèr wetan wismanèki
nging ladosan mêksih
saking ibunipun

langkung sinungga-sungga sru dening
sihing ibu among
lir suwita kang ibu ambêke
dening mantu ambêke tyas êning
nor anjayèng kapti
ingilmu wus putus

pan sêdaya wong Wanamartèki
asih mring sang anom
ua paman miwah para ipe
pan sêdaya ngalap kawruh jati
mring Sèh Amongragi
binabaran kawruh

ingkang lagya kurên nèng tilam mrik
akaroron raos
Tambangraras aris ingature
mring kang raka Ki Sèh Amongragi
masalahing ngilmi
tur sêmbah sumungku

ya tuanku sang utamèng lirning 
kang tulus sih among
kang punêndi mêrga sêjatine
mêngke nguni pênggawe kang luwih
aywa tanpa gati
amba nuwun sinung

tuduhêna ingkang sayêkti
ring pangulahing don
supaya tan kongsi tanpa gawe
lampah ingkang utamèng aurip
krananipun êndi
sampurna ing tuwuh

dan lingira Ki Sèh Mongraga ris
yèn sira yun mêngko
uninga ing mêrga sêjatine
patèkêna sariranirèki
yaktya manggih urip
lamun bisa lampus

de kang aran pati iku yayi
anor ing Hyang Manon
anor ingkang samêkta samine
kang nor bukti kang nor maring juti
kang nor ing sêsami
kang nor nginum turu

kang nor maring rajah tamah tuwin 
nor ing luba mumoh
yèku mati jroning urip rêke
badan budi mring hawa dèn lali
muhung Hyang Suksma di
dinulu linuru

dudu luru midêr anguliling
aminta sihing wong
yèn antuk dèn rêraga polahe
yèn olih mangke amuriring
ing pênggawe dèn prih
sagone kadulu

mapan rêke kang ingaran pati
pan dudu mêngkono
de kang aran pati sêjatine
angawruhi ing sarira tèki
dèn têkèng ayêkti
wruh ing mêrga ruhur

kang wus nyatèng sêjatining dhiri
pênggawe kang kaot
mêrga iku apa pandungkape
wau mentar wus têkèng nêgari
durung aningali
sang ratu kêtêmu

anging iku pan pênggawe luwih 
kang têka ing kono
anirnakên saliring pênggawe
kang aran sarira kang wus taki
aywa tan kêliling
punika margayu

ia iku kang ingaran pati
patining wong kaot
kang wus awas tan uwas anggane
yèku pati patitising urip
wus prasanak pati
uripe linuhung

yogya tatakinên kang sayêkti
aywa amirangrong
nyatakêna sapa lêlêkane
mapan sarira iki kalih
karo dèn kaliling
aja na kang kantun

roh lan jasad iku tunggal dhiri
dhirining Hyang Manon
pan jumênêng kêlawan dhèwèke
ananira ênêng ingkang êning
rampunging pangiksi
pamêksaning laku

laku lakonana taki-taki 
kêlanggêngan jumboh
wus tan ana kakange adhine
langgêng maha sucinirèng Widi
tan kêcampur dening
kêrsa ingkang huru

namung kêrsa kewala pribadi
pandulu dinulon
lir andulu paesane cêrmèn
apan tan lyan kang tumingal sami
mung dhawakirèki
tan sêlayèng kahyun

bukak larangan kang wus rinêpit
pingitan ginêdhong
kang kinunci ingilmu papake
mung datira sêjatining sêksi
apan anêksèni
ing pribadinipun

pribadine panunggaling puji
puji kang sêjatos
jatining Hyang iku panunggale
tunggal ajal tunggal abadnèki
wusing sêsasiki
tan ana sisiku

têgêsing ajal puniku wiwit 
wiwitan kawaos
tanpa krana mungguh ing anane
lire abad tan ana ngarèni
tan wit tan mêkasi
ananira iku

samya tan ana ingkang dhingini
tana ngarèni pon
anging ananira juga dhewe
tunggal kaananira Hyang Widi
mulyèng sadat jati-
ning Hyang Kang Maha Gung

ingkang sêksi kêlawan pribadi
tan ana wujud ro
nanging ananira purba dhewe
angarani arane pribadi
purba aranèki
purba wujudipun

purba rupa purba ing pakarti
purba ajal rêko
purba abad purba kêjatène
purba tunggal purbaning sih jati
jatine wus siji
mung angga kitèku

angganira iku sadat jati 
jatining tan anon
jatining sêksi rupanta kuwe
anêksèni anane pribadi
basa jênêng yayi
dating Hyang Maha Gung

kang tan kantha warnambu raswèki
tan arah tan ênggon
datan kêna dinuga wujude
kinayapa jroning tekang ati
sabab iku napi
tan kêna winujud

dene isbate Hyang iki yayi
kang dat sipat rêko
lan apêngal iku têlu lire
êdating Hyang ananira tèki
sipating Hyang Widi
ahlinirèng ilmu

apêngaling Hyang uripirèki
samya isbat manggon
iku ingkang pêsthi ing anane
asmaning Hyang jênênging kang latap
milane kitèki
ingakên Hyang Agung

sabab kita amrat isbat napi 
ing patêmon jumboh
paekane tan ana paene
asmaning Hyang napi ingkang pêsthi
nakirah ing Widi
mungguh ing Hyang Agung

aran kita iki napi jinis
parbedaning roro
napi jinis mungguh kita kiye
napi nakirah mungguh ing Widi
yèku tan sarênti
suhuling Hyang Agung

ingkang gua garba wêwah wêning
tan samar sumrowong
ngilminira akathah unggahe
saha sêmbah matur maring laki
nuwun kang punêndi
ing kakekatipun

kakekating dunya kang utami
kang raka lingnya lon
kakekating dunya iku ni kèn
apan patang prêkara kang dhihin
pamuwus kang manis
aywa kongsi saru

kapindhone nêtêpi agami 
Islam lanang wadon
kaping têlu kang bangêt wêdine
maring Allah Kang Amaha Suci
kaping pat kang bêcik
ngamale kang sukur

ngamal puasaning badan yayi
acêgah wiraos
pêngucap kang sia-sia kuwe
lan puasaning nêptu dèn kèsthi
cêgah sumngah kibir
myang suka gumuyu

cêgah warêg turu nginum bukti
de puasaning roh
cêgah cipta kang ala nêlèmpèng
lawan malih puasaning budi
cêgah nêpsu sirik
bangsa kewanipun

bangsa setan jajalanat eblis
cêgah kang mêngkono
dening puasaning rahsa ni kèn
pan acêgah tingal kang anilib
kang tan patut kèksi
sirik lawan suwung

Tambangraras tyasira mawrêdi 
anut ing sêpakon
tan kumêlab salilab kalbune
matur mugi tuan lajêngnèki
têpangipun nguni
wuwulang kang wau

Sèh Mongraga angandika aris
kawruhana ing ko
pamusthining sêmbah puji rêke
panunggale lan nabiulahi
tunggal dat sipati
asma apngalipun

ananira rupanira iki
aranira rêko
pênggawenira obah osike
apan nabi Allah kang akiki
muntalèking Widi
sêmbah pujinipun

yèku pamusthining kang sêjati
aywa doh kang manon
pêningalira ingkang mawèntèh
sira lan kang murba wisesèki
tana antarèki
panunggaling wujud

tunggal solahbawa muna-muni 
apan wis mêngkono
kang tan wêruh adoh pangidhêpe
saking kadohan kewala wiwrin
kawêran ing eblis
anduduga dudu

tan wruh yèn Suksma ana ing dhiri-
nira kang wong-winong
Hyang Aruhur tan kêna wiange
kêrsaning ro roroning asiji
sêjatining puji
muji dhawakipun

basa dhawakira iku jati
jatining Hyang Manon
cipta kang tan kasêlan riptane
ripta kang tan kasêlan ing budi
budi tan kaslan ing
angên-angênipun

angên-angên tan kaslan ciptèki
pat iku wus jumboh
suhul têtêp tinêtêpan kangsèn
kang mêngkono pawore sêjati
tan dumèh wus bakit
akèh ngilmunipun

tan dumèh wus tapa wus angaji 
sêmbahyang linakon
tapaa dèn kongsi kaya gosèk
ngaji dèn kadi jalak gulathik
sêmbahyang dèn kongsi
bênjut bathukipun

lamun dhompo pangulahing tokid
tan têkèng sêjatos
lir cicitho sêparan-parane
mubêng kèngêl muwuhi pênyakit
tan mencok ing titis
ibêre baliwur

ti-atinên yayi ing kêjatin
kang murung lêlakon
pangrusaking kêjatèn ya ni kèn
patang prêkara iku dèn eling
ingkang dhihin kibir
sumngah jubriyèku

kaping kalih tan ngandêl ing dalil 
kadis pinaido
ping tri ambukak larangan gèbrèh
kang wus linarangan dalil kadis
jamak kiasnèki
tan akunci kalbu

ping pat goroh pala cidra nilib
ywa pepeka kono
ingkang garwa anuwun ature
amituhu pituturing laki
linakon anggusthi
pamusthining kalbu

bakda dènya panggusthining ngilmi
minulyèng karongron
satêngahing sênggamèng gatine
pan winulang ngilmi rasa jati
tibaning purbèng sih
tan pêcat lan ngilmu

suhuling asmaragama nênggih
limang prêkarènggon
ingkang dhihin asmarayogane
pêngalaping pagawe raswèki
saking tulang sulbi
Adam ing sêkahyun

ping kalih asmaranala nênggih
pêngalaping raos
saking tyas kang suci pawiose
kaping tri asmaratantra nênggih
ngalaping raswèki
saking rupaning hyun

ping catur asmarajuita di 
pêngalaping raos
saking sêdayanipun asline
kaping lima asmaraturadi
pêngalapirèki
saking roh raswèku

patêmone Hyang Kang Maha Suci
raswane roh kono
dadya Rasullulah kèh juluke
patêmone Rasul maring sulbi
patêmoning sulbi
apan maring sungsum

patêmoning sungsum apan maring
balung maring otot
patêmoning otot maring gêtèh
patêmoning gêtèh maring daging
patêmoning daging
wujud ngilmu ênur

suhud Muhammaddayah ayani
sabitah têtêp jro
anèng ing dalêm lokil mahpule
wus winêdhar surasaning ngilmi
rampung sakalirning
ngilmuning akasut

kawarnaa kang tansah mong rêsmi 
pinarak karoron
anèng tilam sari lan garwane
sabakdaning salat ngisa sami
Ki Sèh Amongragi
gagas cipta bangun

sanityasa umandhêg rasaning
suksma sadya kepon
mèh lali ya ing toh jiwanggane
miwah ayuning garwa tan kèksi
mêhêng mangrênggêpi
sang dibya mangungun

kawistara dènira malatsih
de mêhêng wirangrong
sampun kawan dasa ri lamine
tan milalu tadhah lawan guling
tan kaur pêpanggih
lawan rama ibu

kadang warga wangwang mring Mongragi
kang lagyèsmu wirong
samya maklum ing pahêman mêne
namung garwa kang mupid ing laki
rèhning wus salirning
tumpaking pêmuruk

dadya tan pati juwêt ingkang ling 
panjating tyas kepon
yèn ta kadya pêngantèn jamake
sêdhêng mangulah langêning sari
mamrês ingarêsmi
anêlaskên kahyun

saprandene sang ayu tar wiwrin
ing tyas tan kumêjot
saking dening subrangtèng ngilmine
tinataskên patitisèng Widi
tan lêledèng kapti
sangêt gênging sukur

tan kêna sah nut sakarsèng laki
sabên tan kêna doh
siang dalu sapari-polahe
cèthinira Cênthini tan kari
sêsaosan mêksih
kadya sabênipun

ing nalika ya ta Sèh Mongragi
kang nandhang onêng bot
sapta ri sapta dalu lamine
kapti kapêtêk ngantan mawingit
pananira lêsning
lênglut anèng tajug

amancada lan catur prêkawis 
tingalira jumboh
sipat jamal jalal lan kamale
sipat kahar ingkang anglimputi
pêmbuntuning budi
komplang suwung gêmplung

nir tan ana pancabayèng kapti
lêngêng ing Hyang Manon
wus tan ana majad ing jêrone
dadya lingling ngling tyasirèng kamil
kagyat duk miat ing
wau sang dyah ayu

tumingal ing raka swuh kang galih
sumungkêm ing pangkon
pan mêngkana sang dyah panêrkane
paran ingkang dadya luput mami
sangêt dhosèng laki
tan wande papa gung

rèhning dèrèng kawêdhar kang wingit
tanggap katêlangso
Ni Kèn Tambangraras graitane
baya kêduwung akramèng mami
dene darbe dasih
ya maring katèngsun

èsmu merang sang dyah langkung ajrih 
ngingsêr saking ênggon
saha sêmbah tangi ing pangkone
tan atêbih tumungkul awingit
tan arsa mulat ing
pasuryaning kakung

ya ta pitung dina dènya wingit
witing wêktu suboh
tanpa wêktu laminya tan mèngèng
dadya tan kêcap sêgu tan osik
nir kamanungsaning
tanalyèng tanajul

wêktu subuh luhur lan ngasêri
mahrib ngisa towong
pan wus koyup ing kala panane
dadya angluari purba jati
angandika aris
marang garwanipun

dhuh mas mirah kang asawang rukmi
kumala di kaot
dèn kêpara ingarsèngong kene
baya tuhu sarining rêtna di
ambêk ta ing laki
mirah jawatèngsun

praptèng pitung wêktu de tan gingsir 
bukuh ing palunggoh
sang lir puspita atur sêmbahe
saha majêng mring ngarsaning laki
pinapag ing liring
pan sarwi anggayuh

jarijinya panuduh pinidih
saha ngandika lon
aywa kaduk tampa nahing anggèr
sarèhning sun mênêng masku ari
mêngko sun tuturi
mirah jiwaning rum

sayêktine sun arsa apamit
mring sira masingong
marang Nayaganda ing banjure
arsa wikan wêkas-wêkasaning
kulon wetan yayi
êlor lawan kidul

aywa dadi wode tyasirèki
andasihkên ingong
dipun tulus sihira nah anggèr
pan wus mêngkono karsèngsun yayi
pan arsa nglanglangi
ing wong ahli wuyung

poma yayi wêkas sun sirèki
ing sapungkur ingong
mênawa na Hyang Suksma kêrsane
pinundhut ingsun ajal dina kir
sirèng sun lilani
kramaa sirèku

ngulatana kakung kang prayogi 
ingkang bagus anom
kang utamèng ing sastra ta rêke
nora kêna babo ginagampil
ia wong akrami
tuwin wong guguru

ya mulane guguru yayi
milih janma kaot
datan kêna singa wonga anggèr
kang kalêbu ing catur prêkawis
têmên gêmi muklis
wêkêl ingkang wungkul

ia iku kang prayoga yayi
kang wênang ginuron
guru laki tan ana bedane
tiwasing guru badan tan kari
sagone kêcangking
dèn dhadhunga katut

sarêng myarsa dyah sabdaning laki
sumaput kang panon
lir katujwèng sela prênajane
dadya bawur paningalirèki
anglir dèn lolosi
sang dyah tulangipun

lir pinusus bayu mring wiati 
sungsum balung otot
sirna kabèh pêsat ing anggane
mênggah-mênggah aturirèng laki
dhuh panutan mami
sêksènana ulun

datan mantra-mantra yèn angipi
malihèng pandulon
amba anut tuan sêparane
ajur kumur-kumura ing mêrgi
tan sêdya gumingsir
nadyan têkèng lampus

trênyuh myarsa Ki Sèh Amongragi
myat kang garwa ngepon
sang dyah luluh prasêtya ature
Sèh Mongraga angandika aris
astanira sarwi
narik jangga pungkur

yayi dèn kêparèngarsa mami
pyarsakna ling ingong
dèn narima dèn waspada ni kèn
andang pira tyasira kalêmpit
sira lawan mami
mami lan Hyang Agung

sira datan andulu èng kami 
wus sinung pandulon
maring Hyang Kang Maha Suci ni kèn
dadya sira tan pae lan mami
mulyaning dat jati
tar wangwang sawêgung

krana kabèh iku sajabaning
êdating Hyang Manon
yèku mahluk yayi sêdayane
tingal nilib pênggodhaning eblis
amblês anèng kapti
kapitèng tyas dudu

têguhêna yayi tyasirèki
dating Hyang anèng jro
jinêmira kasucianane
upamane angganira yayi
wastra lus seta di
cinitrèng jalêngut

wit winasis rèngrèngan rêspati
trusane tan dhompo
rapêt datan nilib tembokane
lilin putih wêdêlane langking
mung kewala nganti
ing babaranipun

pambirating citra ingkang rêmit 
liline linorod
nêtês kabèh adining pênggawe
pantês kagêm ing sri narapati
liring narapati
sang Hyang Kang Maha Gung

yèku wangsule awon mring bêcik
bathikan linorod
lêwih lara kinira majade
rasaning wedang kang molak-malik
babaraning wali
linorod papa gung

panase kang lêwih saking gêni
yèn mungguha abot
lêwih saking watu wukir bote
wong kang bisa tinggal kadonyèki
sabab iku sirik
asih ing sisiku

kang kumandêl sira ing Hyang Widi
sinung sih kinaot
datan ana tinimbang padhane
pasajèng sun pamit ing sirèki
mung sira kang sun prih
babare ing besuk

bok mênawa na nugrahèng Widi 
mring sira masingong
pupusên ing drianira ni kèn
kapindhone sun arsa ngulati
ring arimu kalih
jalwèstri kawlas-hyun

tan wruh lamun manggih pati urip
anandhang rarêmpon
rêbut urip sêparan-parane
pisah lan manira kawlas-asih
baya datan lami
gèn ingsun angruruh

Ni Kèn Tambangraras tan bisa ngling
mingsêk-mingsêk alon
marawayan drawayèng pipine
lumuntur lir turasan waspèki
kang raka ngarihi
sarwi ngupi luh

surat ingkang nugraha mranani
lir wulan angayom
sasontên mila ngimur garwane
Amongraga rumakêt ing rabi
rinubanan ing sih
kadya mas tumimbul

