tan winarna wau kang tilar sih
nênggih sang lir sinom
Nawangsasi kang tilar putrane
dipun êmong kang rama pribadi
langkung kawlasasih
KiAgêng ing Tarub

sangêt dènnya sungkawa kang galih
dene putra wadon
maksih rare tinilar ibune
mring kayanganira widadari
mila gung prihatin
datan wignya nusul

nanging ana ecane sathithik
ki agêng ing batos
duk murcane kang garwa wêlinge
lamun nangis kang putra puniki
dèn unggahna nuli
nèng panggunganipun

kyai agêng sêmana wus kardi
pêpanggungan agrong
sabên-sabên anangis putrane
ingunggahkên mring panggungannèki
kutug mênyan amrik
kumêlun mring luhur

trus ngawiyat kang gônda dupa mrik
sêmana sang sinom
lamun mambêt inggih ing gandane
gya tumurun mring panggungannèki
nusoni kang siwi
yèn wus tuwuk wangsul

yèn wus mênêng putra dènnya nangis
ki agêng agupoh
ingkang putra ingambil ge-age
ingudhunkên sing panggungannèki
langkung sukèng galih
Ki Agêng ing Tarub

duk samana wau ta sang putri
wus tan winiraos
sampun agêng ing Tarub putrane
ingkang rama saklangkung dènnya sih
dene putra putri
tinilar mring ibu

warnanira lan ibu tan kalih
tuhu ayu kaot
lindri-lindriliyêp pasêmone
cahya sawang purnamaning sasi
langkung yu linuwih
dadi panjang kidung

yèn cinôndra warna sang sukèksi
kalanturing criyos
yayah golèk kancana rarase
sajagad rat tan ana kang sami
ngupaya sawarsi
tangèh lamun pangguh

dêdêg sêdhêng pidêgsa mantêsi
pamulu yèn tinon
lir kancana sinangling isthane
maya-maya sumunar blêrêngi
têmpur lan mancuring
ujwala ngênguwung

rema mêmak ngendrawila wilis
kang sinom angrompyo
ngudhup turi dyah athi-athine
larapannya anyela cêndhani
imba jait kadi
sapisan kang tèngsu

netra liyêp balut èsmu lindri
tuhu yèn kinaot
idêpira manêngèng wiyate
grana rungih lungit milangêni
tanpa gantèn nanging
wus brit lathinipun

yèn ngandika grathul èsmu manis
duk kengis kang waos
karya tratap pra mulat gêbyare
pangarasan andurèn sajiring
alus mêmêt ramping
uwang nyangkal putung

lunging gadhung èstu lamun mirip
lungaya sang sinom
naraju mas karo midhangane
lir gandhewa pinênthang astèki
driji mucuking ri
akarya wulangun

jaja wijang linut bayu wilis
maya-maya tinon
wonga-wonga gumêbyar sorote
kang prêmbayun mungale watawis
yayah cêngkir gadhing
babar awor santun

madyanira mêngkik amantêsi
yèn tindak sang sinom
gadrug-gadrug gêndrèh kaduk sarèh
gêtêr goyang prêmbayunnya kalih
wêntisnya duk kengis
tumlorong wèh gandrung

sang dyah rara sinigêg kang kawi
tan têlas kacriyos
yèn pinanjang tan cêkap papane
anêlaskên karêtas lan mangsi
theyol ingkang nulis
candrane tan rampung

kurang côndra apan langkung warni
wau ta sang sinom
gya pinunggêl sinigêg kandhane
kunêng gênti wau kang winarni
kyai juru sabin
larase lir madu

kawarnaa kyai juru sabin
ingkang gadhuh sang raja pinutra
kêlangkung asih mulane
marang sang rajasunu
kadi putra dènnya yayogi
tuwin ingkang wanodya
sihira kalangkung
dhumatêng sang rajaputra
juru sawah ngandika marang kang rabi
mangkana dêlingira

ingsun arsa ngaturake pari
yèn uninga putranira radyan
sira wus wêruh adate
iya asring kêlayu
kêdah milu marang nêgari
pan ora kêna pisah
Ki Jaka lan ingsun
mupung lagi lunga dolan
tungkulêna anuli ki juru sabin
dandan arsa umangkat

putra wayah sadaya kinêrig
sami kinèn mikul pantunira
sakèhe tiyang têtanèn
sêmana mangkat sampun
sarowange ki juru sabin
warnanên rajaputra
sêmana duk rawuh
sangking dolan tanya bapa
anauri nyai juru sêmu ajrih
anggèr sudarmanira

mring nêgara ngaturake pari
ora lawas mêngko nuli prapta
rajaputra sru sabdane
biyung sun arsa nusul
mring si bapa marang nêgari
angling nyi juru sawah
anglèr aja nusul
tan ana rowangmu nyawa
yêkti adoh nêgara ing Jamapait
samar ana ing marga

rajaputra lumajar pribadi
datan ana wau rowangira
sinêru nênggih lampahe
ing marga tan winuwus
rajaputra praptèng nêgari
anjujug pagêlaran
tan ana kang wêruh
dyan putra lendhotan pundhak
sami kagèt sarowange juru sabin
yèn ingkang putra prapta

atêtanya kyai juru sabin
adhuh nyawa sapa rowangira
cang rajaputra saure
mlaku pribadi ingsun
ingsun arsa marang sitinggil
anabuh gangsaningwang
Sêkar Dlima iku
lawan Kyai Kêboganggang
iya iku kagungan ingsun pribadi
kagèt ki juru sawah

têbah jaja ki juru sarya ngling
adhuh kaki dadi apa sira
pêsthi kêna wasesane
mring kangjêng sang aprabu
sarayatku tan ana kari
Ki Jaka ginendholan
andhupak anyikut
ki juru tiba kalumah
rajaputra alajêng marang sitinggil
cinêgat ingkang jaga

kathah wadya lawan para mantri
ingkang jaga pêpakan sadaya
ananging mêksa rahadèn
anulya dènnya lungguh
rajaputra nèng bangsal apit
panggenaning gamêlan
anuli tinabuh
kang gôngsa Sêkar Dêlima
lawan malih Ki Kêboganggang tinitir
swara karêngèng wiyat

kapiyarsa mring sagung kang kêmit
sami kagèt sigra pinariksa
sang rajaputra tinakèn
lah apa sababipun
dene têka akumawani
mathengkrang lungguh bangsal
kang sarta anabuh
ing gôngsa Sêkar Dalima
mêngko sira sun unjukke sri bupati
ora wurung tinigas

lungayanta dyan mangsuli sarwi
gumyalatah payo unjukêna
yèn sira durung wruh mring ngong
sun lare saking dhusun
putranira ki juru sabin
Bondhan Kajawan ingwang
samana wus konjuk
sri narendra ngungun myarsa
mring ature pra mantri kang sami kêmit
wasana lon ngandika

lah undangên naking juru sabin
kang sinabdan sandika wus mentar
sampun panggih lan rahadèn
dhawuhkên sabdèng prabu
rajaputra tan swalèng kapti
wus kerit lampahira
malbèng jro kadhatun
miwah kyai juru sawah
sampun prapta ing ngabyantarèng narpati
muka konjêm ing kisma

lênggah jajar lawan juru sabin
kang ningali samya kagawokan
kêdhèp tismak pandulune
pangunadikèng kalbu
bocah iki pangira mami
maksih trahing kusuma
pratôndha umancur
sumunu wênês kang cahya
nora wiwang dadi putraning narpati
tan môntra rare desa

sri narendra dupi amriksani
mring Ki Jaka alon angandika
dhumatêng juru sawahe
hèh juru sawah iku
apa baya putranta yêkti
ki juru matur nêmbah
dhuh dewaning mulku
yêkti punika sutamba
sri narendra sigra dènnya mundhuny carmin
kapriksa warnanira

nèng jro kaca pan sampun sinami
lawan Radyan Jaka datan siwah
wawijanganing citrane
mangkana ngandika rum
juru sawah sun paring uning
ing mêngko karsaniwang
putranira iku
titipna mring Tarub mangkya
karsaningsun nêtêpi jangkaning bumi
sira dhewe mlakua

wit ing Tarub waspada ing gaip
wus tan kilap ubênging bawana
benjang putranira radèn
saturun-turunipun
wignya nêrahakên narpati
Tarub kang dadi marga
ing samêngko pan wus
pêputra juga wanodya
kang supadya dadia kang jatukrami
lan putranta Ki Jaka

lah ta uwis mangkata tumuli
sri narendra aparing pusaka
curiga dhatêng rahadèn
tuwin wrastra brana gung
radèn lawan ki juru sabin
tur sêmbah amit mentar
wus budhal sêdarum
sarowange juru sawah
amung radyan kêlawan ki juru sabin
têrus mring Tarub sigra

pan ingiring prêpatira kalih
sampun lêpas gènira wisata
duk prapta wana pringgane
na janma ngadhang dlanggung
janma catur pakaryannèki
ambegal wong lumampah
samana duk dulu
marang radyan sarowangnya
kang durjana sigra dènira marpêki
sarwi asru manabda

lah mandhêga kang sami lumaris
yèn aparêng sun jaluk sangunta
payo ulungna dèn age
yèn tan antuk sun rêbut
radèn sugal dènnya nauri
lah sira sumingkira
ingsun arsa langkung
ywa sira gêndhak sikara
kang durjana datan amangsuli nanging
majêng ngangkat pênthungnya

tinêrajang sira radyan mantri
ingêbut pat sarwi pinênthungan
radèn panggah tanpa tamèng
ki juru sawah dulu
mitênggêngên sarowangnèki
radyan narik curiga
kaprajaya sampun
kang durjana kapat pisan
samya lalis cinuriga mring dyan mantri
nanging radèn dhuwungnya

pugut pucuk dyan ngungun ing galih
kang wusana angli ipat-ipat
ing satêrah turun ingong
ywa ana nganggo dhuwung
ingkang kaya agêm sun iki
kêris wak-awak waja
dyan panggih ki juru
sawah gya laju lampahnya
gêgancangan samana pan sampun prapti
dhukuh ing Tarub mangkya

sampun tundhuk lawan sang maharsi
kyai juru sawah sêsalaman
sampun atata lungguhe
Dyan Jaka ngraup suku
angabêkti mring sang maharsi
wusnya bagya-binagya
kang sugata mêtu
unjukan tanapi gantyan
sawusira nginum wedang mucang sami
matur ki juru sawah

mring sang tapa dhawuhkên sabda ji
kyagêng manggut wus tampi sadaya
dhatêng karsaning sang rajèng
gya nimbali kang sunu
sira Sang Dyah Rêtna Nawangsih
kinèn asaos dhahar
pan lumadi sampun
sêgsana wus samya dhahar
dyan linorod wusnya ngaso sawatawis
amit ki juru sawah

wus rinilan ki juru lumaris
tan winarna wau lampahira
kawarnaa sira radèn
kang kèri anèng Tarub
maksih lênggah ngarsa sang yogi
wau sang rajaputra
alênggah tumungkul
sang pandhita angandika
kaki Jaka dipun kêrasan nèng ngriki
dhêdhukuh madyèng wana

rèhning mêngko dadya putra mami
iku kaki kadangmu wanodya
juga tinilar ibune
langkung kawêlasayun
sun namani Rêtna Nawangsih
sira kadange priya
kang putra inguwuh
rara sira marenea
lah ta iki kakangira lagi prapti
têka saking ngumbara

amituhu Ni Rara Nawangsih
sawêlinge nênggih ingkang rama
sang rêtna nurut kemawon
bawane maksih timur
dèrèng darbe dugi prayogi
durung wruh subasita
sang kusuma ayu
ngajêngkên diwasa sandhang
bangun turut Ni Rara Rêtna Nawangsih
sawulanging kang raka

sang kusuma kêlangkung dènnya sih
mring kang raka sang raja pinutra
anênggih kakang basane
lir tunggil yayah ibu
panyanane kadang sayêkti
milane datan taha
kusumaning ayu
tan darbe rasa-rumôngsa
dhasar maksih timur pinaring wawêling
yèn iku kadangira

kyai agêng angandika malih
sira anggèr sun êlih aranta
ing samêngko karsaningong
lamun sira sarujuk
kang supaya amrih basuki
ywa nganggo ranta lama
lamun sira rêmbug
ing mêngko sun paring nama
Lêmbu Pêtêng ngèmpêr têdhak Majapait
radèn datan lênggana

tan kawarna ing alami-lami
sira radyan pan sampun kêrasan
ki agêng kêlangkung sihe
marang sang rajasunu
kadi putra dènnya yayogi
datan ataha-taha
Ki Agêng ing Tarub
dènira angaku putra
Radèn Jaka sakalangkung wêdi asih
tansah dinama-dama

dhasar tapa tingalira sidik
sampun wikan ingêring bawana
yèn radèn nurunkên rajèng
asmanira lêstantun
saosike wus angsal gaip
luwih kotamanira
ya ta sang awiku
ri sêmana rajaputra
datan pêgat winulang marang sang yogi
ing wêkasaning gêsang

rajaputra sêmana winarni
dina-dina anèng ing pagagan
anênandur pakaryane
akathah warninipun
ing pagagan dinuluasri
kinirim lamun dhahar
yèn mulih wus surup
ri sêdhêng rêmên têtêgal
sapakone ing guru dipun lakoni
sabên ari mangkana

kawarnaa Ni Rêtna Nawangsih
wayahira wus nêdhêng diwasa
patut saparipolahe
sangsaya wimbuh ayu
lan kang ibu datan kêkalih
lir satu lan rimbagan
cahyane umancur
sawêg turun ping sapisan
Dyah Nawangsih ingkang ibu widadari
ingkang rama manungsa

Dyah Nawangsih tuhu ayu luwih
warnanira lir gambar wangunan
pilih tumandhing warnane
yèn cinôndra sang ayu
luwih warna kurang kêkawi
tan ana winaonan
ratuning wong ayu
mila radèn gung kasmaran
rina wêngi tan liya kaciptèng galih
mung ari sang lir rêtna

panuwunnya pinanggihna nuli
lawan rayi Dyah Rêtna Kasihan
tan kêlar nandhang brangtane
lamine tan winuwus
Lêmbu Pêtêng anahên brangti
manggung anèng pagagan
kang manah mangun kung
sontên mantuk enjing kesah
linalipur brangtane pinurih mari
malah saya kasmaran

sangking sangêting gêng brangti
kalimput dhahar myang nendra
malah sipêng ing pagagèn
ing dalu praptèng raina
aminggu datan ngucap
kalangkung susahing kalbu
mung kang rayi katingalan

punakawane sawiji
busuk tan bêtah ngêlapa
nuli pamit mring gustine
arsa mulih marang wisma
panggih kusuma rara
gusti kula nyuwun sêkul
sêdalu tan sagêd nendra

myang gusti tan sagêd guling
sêdalu têngga pagagan
kang padharan sangêt luwe
ya ta ki agêng duk myarsa
ature kang parêpat
angandika marang sunu
nini sira angirima

kakangira ora mulih
sawêngi tunggu pêgagan
sayêkti pêrih atine
sira dhewe angirima
marang ing kakangira
kang wêruh mring kadang sêpuh
iku gêntining sudarma

sang rêtna gya gagorèngi
ginêlak gènira adang
wus sumêkta kesah age
arsa ngirim mring pêgagan
ingiring kang pawongan
sêkawan wau kang tumut
gawa sumbul lawan dhulang

kang sawiji gawa kêndhi
malih dhulang dhêdhaharan
datan winarna lampahe
sampun prapta ing pagagan
kêpanggih ingkang raka
pinanggihan anèng gubug
sang dyah aris aturira

kakang alungguha dhihin
yèn luwe sira dhahara
mêngko tumandanga manèh
Ki Jaka anuli lênggah
sumandhing Ni Kasihan
sarwi nyêpêng astanipun
kinipatkên mring sangrêtna

sang dyah angling esma runtik
la dene agurayahan
nora prasaja lungguhe
Ki Jaka aris ngandika
apuranên riningwang
ingsun arsa nyandhak kêlut
kaliru mring aastanira

yayi aja sira runtik
nadyan ingsun anyêkêla
mring tanganing kadang anèm
kadang tuwa wus winênang
sun gêntining sudarma
wênang gendhong ngindhit ingsun
mênawa sira amular

aja duka sira yayi
tulusa asih mring kadang
bênêr sira ngirim mring ngong
aluwe wêtêng manira
sêdalu akaripan
anèng gubug tantuk turu
asrêp akèh lêmut môngsa

sang rêtna wêlas ing galih
nuli mêdalkên kiriman
dhahar gya linadèkake
lêlawuhira tinata
tandya wijik Ki Jaka
angandika sang abagus
payo yayi barêng dhahar

nuruti Rêtna Nawangsih
nuli wijik milu dhahar
anglêgani mring kadange
nanging radèn tansah ngangkah
nuruti brangtanira
dènnya dhahar dèn dêdangu
ngêpêl sêga palêrêtan

api kasêrêtên bukti
kêpêl tinutulkên sang dyah
kêna kang kiwa pipine
sang dyah kagèt wisan dhahar
radyan dhahar kêpêlan
sarwi asuka gumuyu
mari sêrêt gon sun dhahar

sang dyah sangêt dènnya runtik
merang mriksani mring radyan
saya bènèh graitane
basane sira kakang mas
jarene kadang tuwa
dene nutul pipiningsun
kaya wong mêndêm polahnya

pantês dudu kadang yêkti
dene nutul pipiningwang
lir nutul pipi bojone
ujare angaku kadang
têka solah nyalunthang
sun tuturkên ramaningsun
yêkti cabut gulunira

sang dyah kawêntar kang runtik
Ki Jaka awas duk mirsa
yèn rayi runtik galihe
arsa rinangkul sang rêtna
sang dyah ngendrani mêdal
saking gubug gya lumayu
laju mulih tilar rowang

pawongan kalih nututi
milu mulih gustinira
Ki Jaka gêtun manahe
kuwanguran ing sang rêtna
kaduwung solahira
tan wurung sang rêtna wadul
iya marang ingkang rama

Ki Jaka tan arsa mulih
merang marang sang kusuma
pawongan gya kinèn mulèh
kang dhahar sami katilar
kunêng gênti kawarna
wau ta sang rêtnaning rum
prapta ngarsaning kang rama

umatur wadul anangis
aturira pêgat-pêgat
mêksa ginugu ramane
kang purwa praptèng wusana
ature sang kusuma
ki agêng ngandika arum
nini aja rudah ing tyas

Widadari sami siram ing sêndhang, kadhatêngan Jaka Tarub lajêng sami mabur, Dèwi Nawangwulan kantun.anuruta ujar bêcik
wruhanira nini sira
Ki Jaka ika yêktine
dudu kadangira lanang
iku putraning nata
Sri Narendra Majalangu
angèngèri marang sira

patut bae lamun wani
anggêgonjak marang sira
jêr wus lawas anèng kene
ngêntèni biraènira
ing mêngko nini sira
wus diwasa putraningsun
sêdhênge sira kramaa

wus pinasthi sira nini
kramantuk pacanganira
Lêmbu Pêtêng putra rajèng
pira-pira nini sira
anaking dhudha papa
kinarsan putraning ratu
sasat sira krama dewa

sang rêtna minggu tan angling
osiking manah mangkana
kadimèkne si wong kae
sêmbrana angarah prana
wong uwis olih prentah
katujune cangkêm ingsun
ora clathu nyanyah-nyunyah

kang rama waskithèng galih
duk umyat marang kang putra
kaduga parêng sêmune
tumungkul anggarit kisma
ing jro tyas anggraita
sarwi nguthik jêmpol suku
pratôndha purun akrama

kunêng kang tinari krami
kawarnaa rajaputra
tinimbalan mring ramane
sampun prapta munggèng ngarsa
kyagêng aris ngandika
Lêmbu Pêtêng putraningsun
ingsun titip arinira

aja kaparaing têbih
arinira Ni Kasihan
prayoga karyanên bojo
ananging dèn sabar sira
akrama maksih bocah
acêguk bodho balilu
Ki Jaka nuwun turira

kalangkung kawula pundhi
amba pinaringan jimat
musthika rêtna kinaot
dadosa jimating gêsang
donya praptèng akerat
sang tapa suka ing kalbu
myarsa aturing Dyan Jaka

ki agêng nuli nimbali
marang kulawangsanira
sami kinèn asêsaos
pasang tratag têtuwuhan
lawan kinèn mêmajang
sampun tumandang sêdarum
sumêkta kang pêpajangan

saksana midadarèni
kumêndhung kang pêpajangan
kadya kaswargan yèn tinon
kumutug kukusing dupa
winor kukusing mêrang
ngambar gandanira arum
kinarya ngundang kang garwa

Sang Kusuma Nawangsasi
datan dangu nuli prapta
manggihi marang putrane
Kusuma Rara Kasihan
pan sampun pinaesan
pinênganggyan adiluhung
busana saking kahyangan

gandanira amrik minging
sang dyah wuwuh ayunira
yayah murca sapandulon
eram kang sami tumingal
marang Rara Kasihan
dene tan ana kang wêruh
unggyannya salin busana

sawusnya dipun salini
Kusuma Rara Kasihan
pinasrahkên mring ramane
matur Dèwi Nawangwulan
ramakne bèng mrenea
lah punika sumbang ingsun
kang wus kangge putranira

andika panggihna nuli
ingsun yun wruh mantuningwang
yèn wus panggih ingsun mulèh
kyai agêng angandika
sun andhêg sira mirah
padha momong anak mantu
sun anti-anti sihira

matur Sang Dyah Nawangsasi
inggih kawula tan kêna
atunggal lan manungsane
luhung kalamun manungsa
kêna tunggal lan ingwang
ki agêng mangsuli wuwus
ingsun mirah milu sira

kang rayi mangsuli malih
inggih benjang kula bêkta
yèn sampun momong wayahe
buh-êmbuh ingkang rinasan
lah pundi mantuningwang
kawarnaa sang abagus
sêmana wus binusanan

amangangge sarwa luwih
busana rajakaputran
tuhu bagus sira radèn
karêngga dening busana
cahya sawang purnama
mancur awênês sumunu
yayah murca kinêdhèpna

lir hyang asmara manjanmi
singa dulu lênglêng brôngta
wus pinaripurna radèn
gya kairing marang tratag
tandya pangantèn kênya
sang dyah pinêthukkên gupuh
binayangkare kalihnya

wus pagut ing ngajêng kori
pangantèn kênya lan priya
samya balangan gantale
ping tri gya pangantèn priya
sinuci kang sampeyan
mring pangantèn kênya sampun
gya pinondhong sang lir rêtna

wus binêkta lênggah mungging
ngajêng pasarean têngah
rêspati lèmèk babute
sinuji isinya sêkar
andhèr pra kulawôngsa
tarap lênggah munggèng ngayun
gya mijil kang bojakrama

jawi lêbêt wus wêradin
nutug dènnya sami boga
wus linorot ambêngane
pangantèn asarêng dhahar
akêmbul priya kênya
lir adat kang wus kalaku
pangantèning bôngsa Jawa

jajar lungguh pangantèn dwi
lir Ratih lan Kamajaya
ingkang mulat brôngta kabèh
bangun turut Dyah Kasihan
tan sawala ing karsa
mila tan taha sang ayu
wit wawuh dhingin dhasarnya

sawusnya rampung pakardi
wau ta Dyah Nawangwulan
mring kyagêng atur pamite
samana sampun umêsat
kondur marang kahyangan
ki agêng brôngta jro kalbu
angiwa marang ing sanggar

anênuwun mring Hyang Widhi
tulusa kang putra kênya
ywa kêna sambekalane
unggyannya apalakrama
winongwonga mring Suksma
inggala pêputra jalu
kang kinaot ing sasama

RêtnaKasihan abrangti
mriksa sêmuning kang rama
kasmaran marang ibune
mèndêl anèng jinêm sêkar
sang rêtna tan ngandika
kang raka tansah angimur
arum wijiling wacana

yèn sêkara dhuh maskwari
puspa dewadaru swarga
kang uwit kancana gligèn
patra suwasa minulya
pradapa sotya rêtna
pêntil barliyan jumêrut
nêdhêng awoh dadi dika

aja na wani ngundhuhi
ngamungna rimas rakanta
sêdyaning tyas amba ngèngèr
makathik amanakawan
ngèstuti ing saprentah
dhumatêng dika dyah ayu
pun kakang atadhah karsa

sang dyah angling èsmu manis
gandês têmên yèn ngandika
sajagad tan antuk loro
ujare angaku kadang
sun kirim nyêkêl tangan
wêruha lamun gadêbus
môngsa sun gêlêm ngirima

radyan mèsêm angarasi
sang dyah mengo nyêngkah jaja
sinanbut tangkis astane
pinangku sang dyah kalêswan
polah pongah-pangihan
gêlung lukar layon mawur
riwe mijil lir tinuras

tangèh rêngganing kang rêsmi
sinamun sami karasa
pinunggêl kawi kandhane
atut dènnya palakrama
lir mimi lan mintuna
saparan aruntung-runtung
ri sêdhênge pêpasihan

sigêg kang mong sukènggalih
gênti ingkang kawarnaa
ing Palembang winiraos
Sang Dipati Arya Damar
langkung mukti wibawa
sugih garwa donya sunu
garwane ingkang panêngah

pêparingira Sang Aji
Brawijaya Majalêngka
Putri Cina lagya bobot
nênggih sampun pitung côndra
marmanira binuwang
karsanira sang aprabu
ginalih ngêndhih nêgara

mila Plembang Sang Dipati
wêlingira sri narendra
yèn durung babar putrane
tan kalilan nunggilana
kang carêm sacumbana
ing mangke ambabar sampun
ingkang wala mahya priya

Radèn Patah sinung nami
ambêg santa budi darma
bêlaba asih dasihe
sabar susila ing krama
tan ana rêngatira
mêlasasih bangun turut
sawulange ingkang rama

kang ibu tinutur malih
ing mangke sampun patutan
lan Dipati Palembange
kakung bagus warnanira
agagah prawirèng prang
Radyan Timbal sinung juluk
sami gênge lan kang raka

Radèn Patah langkung asih
marang rayi Radèn Timbal
tan môntra sanès ramane
pan kadya tunggal sayayah
kang rayi nut ing raka
sami ngaji rêmên ngèlmu
myang sinau têmbung Jawa

kêkalih lantip ing galih
sampun putus Jawa Arab
ingkang rama suka tyase
putra kalih bêg raharja
sêmana tinimbalan
mring kang rama kalihipun
munggèng ngarsa tur sêmbahnya

sang dipati ngandika ris
Patah Timbal putraningwang
ya anggonên salawase
aja tungkul ulah sastra
ngaraha kawibawan
sadhengah kang bêgja kulup
ing Palembang magangana

mêngko suwitaa kaki
mring Sang Prabu Brawijaya
iku kang masesa angrèh
mring sagung raja dipatya
ing sabrang tanah Jawa
sira Patah jatènipun
atmaja Sang Brawijaya

marma dadi putra mami
katut marang ibunira
tinarimakake ingong
lagi bobot pitung côndra
marmane ibunira
tinarimakakên ingsun
salawase ngandhut sira

sri narendra asring ngimpi
pan ibunira katingal
amangku rêmbulan gêdhe
ing sabên dalu mangkana
watire sri narendra
yèn sira ing akiripun
ginalih ngêndhih nagara

sabab putrane sang aji
sawiji miyos pangarsa
ingkang garwa sêpuh dhewe
iku kang ginadhang nata
anèng ing Majalêngka
Bondhan Surati ranipun
kang badhe ngrèh tanah Jawa

pan wus bêgjaningsun kaki
kudu darbe putra sira
pan ingsun gadhang ing têmbe
gêntèni klungguhan ingwang
mêngkua ing Palembang
sira atmajèngsun sêpuh
ingsun titip arinira

lamun datan antuk kang sih
marang kangjêng sri narendra
arinira kaki radèn
wênang sira ngingonana
kang putra sinung sabda
Timbal dèn wruh ing nomipun
putra kalih sarêng nêmbah

Dyan Patah garjitèng galih
angrasa wiji binuwang
marang kang rama sang rajèng
pinupu kang rama Plembang
sangêt panlangsanira
dhumatêng Hyang Mahaluhur
datan ngrasa darbe jiwa

kaetang sihing dipati
apa kang sun walêsêna
dènnya momong sarirèngong
ingsun duk durung binabar
malah praptèng diwasa
ing mangke asung pituduh
sapangrèh datan lênggana

rajaputra sigra pamit
lawan rayi Radèn Timbal
kalilan sinangon karo
putra kalih ngaras pada
tinimbul ibu rama
êmban pêrpat sami tumut
wong kalih dasa tut wuntat

radèn kalih aluwaran
saking Plembang nitih baita kunthi
kalih dasa rowangipun
sami putra dipatya
sampun layar ing marga datan winuwus
sampun lêpas lampahira
ing Palembang wus kawingking

prapta pulo tanah Jawa
radèn kalih sigra mêntas pasisir
ing Cirêbon kang jinujug
panggih Pangeran Modang
radèn kalih tinakenan sêdyanipun
sang kalih matur prasaja
yèn arsa mring Majapait

pangeran sampun waskitha
lamun Radyan Patah badhe narpati
sigra sinêmonan guyu
kanthia puruita
marang Ngampèl agampang wong dadi ratu
langkung nuwun rajaputra
sêmuning tyas walanggalih

sêdalu anèng jro pura
radyan kalih jêng pangran sukèng galih
akathah piwulangipun
kalih ingakên kadang
sarêng enjing nuli pamit sang abagus
sêmana sarêng manêmbah
sampun mijil saking puri

rajaputra lajêng budhal
sampun prapta ing wana Roban sami
tiyang kalih dasa tumut
lêstari lampahira
wana Roban angkêre kêlangkung-langkung
apan kathah janma begal
miwah kathah sarpa mandi

wêrite kagila-gila
pan akathah jim setan tuwin dhêmit
tan antara na kadulu
kang durjana ambegal
janma catur angadhang munggèng dêlanggung
anguwuh kinèn mandhêga
marang kang samya lumaris

pangarsanira satunggal
maksih lare Ki Wana ingkang nami
desa Salam wismanipun
lola tan darbe bapa
rare yatin nging digdaya têguh timbul
yèn angsal donya begalan
pinaringkên janma miskin

datan rêmên rawat donya
amung rêmên ginunggung wani mati
yèn begal ngalang dêlanggung
rêmên begal wong kathah
Radèn Patah kalih dasa rowangipun
binegalan wong sêkawan
rajaputra mandhêg aglis

sirèku arsa punapa
janma catur angandhêg wong lumaris
Ki Wana asru amuwus
sun jaluk sangunira
sun paringkên mring sagung pra miskin iku
ingkang ora bisa mangan
têlungane sira sugih

Rahadèn Patah ngandika
bênêr sira ingsun kang luwih sugih
radèn ngambil usus-usus
kang isi dinar dirham
kinalungkên Ki Wana kang usus-usus
sanalika ingkang begal
sami datan bisa angling

saking mandi kang kamayan
mitênggêngên wuta tan wêruh margi
Radèn Patah nuli laju
tindak sarowangira
samantara saonjotan têbihipun
kawarnaa Kyai Wana
Salam susah ing panggalih

rumôngsa kenging rubeda
wilalatnya risang satriya kadwi
kêtanggor janma linuhung
tampi dhêndhaning Suksma
samya miris manahira janma catur
ing sajroning tyas nalôngsa
pan sarwi marêbês mili

asêsambat bapa biyang
sru karuna janma sêkawan sami
sadaya pating salênggruk
tan dangu antaranya
pan wus antuk apuranira Hyang Agung
sampun mulya wutanira
langkung ngungun jroning galih

tumuli angulap-ulap
angulati parane kang lumaris
wus waspada tingalipun
Ki Wana sarowangnya
pirêmbagan sêdayane arsa nusul
dhumatêng raja pinutra
tan ana sulayèng galih

nir tyasira Kyai Wana
ngucap tobat begala malih-malih
janma catur tandya nusul
andhèrèk Radèn Patah
sarwi matur asrah tobat mring sang bagus
ngaturakên pêjah gêsang
tiyang sêkawan nututi

rajaputra angandika
sun tarima Ki Wana milu mami
sira sun paringi juluk
arana Wanasalam
dene sira Wana Salam asalipun
Ki Wana nuwun turira
sakarsa dhatêng nglampahi

nuli lajêng lampahira
Wanasalam ngawula mring sang pêkik
ing saparan atut pungkur
sampun lêpas lampahnya
tan winarna lamine anèng dêlanggung
wus rawuh jajahanira
nêgara ing Majagêtir

kari lakon tigang dina
praptanira nêgara Majapait
sêmana lèrèn nèng dlanggung
Radèn Patah ngandika
mring kang rayi mangkana pamuwusipun
yayi padha andum lampah
sira banjura angabdi

mring Sang Nata Brawijaya
amaganga mênawa olih kardi
aja walanggalih mring sun
magang ana Palembang
iya sira ingkang darbe warisipun
dene yayi sarirèngwang
nutugakên dadi santri

kang rayi nungkêmi pada
sru karuna asambat kawlasasih
kang raka ngling sarwi ngrangkul
yayi aja karuna
lah turutên amrih arja ujar ingsun
lamun ingsun barêng magang
mring sira ngewuh-ewuhi

dene wong kang kalih dasa
ya gawanên mring nagri Majapait
sampun têlas wulangipun
kang rayi kinèn mangkat
pamit nêmbah kang rayi mangkat rumuhun
lawan rowang kalih dasa
lampahnya mandhêg tumolih

wus antara saonjotan
kang lumaku nuli radèn lumaris
Wanasalam ingkang tumut
miwah êmban sajuga
rajaputra mring pêsantrèn karsanipun
dhumatêng ing Ngampèldênta
wirandhungan lampahnèki

kunêng kang lagya lumampah
kawarnaa Jêng Sunan Ngampèlgadhing
wus lami dènnya dhêdhukuh
sêmana wus tumêngkar
langkung arja ya ta wau dhukuhipun
agêmah dadi nagara
kathah ingkang sabat murid

putra kang sêpuh martapa
angaluwat antuk catur dasa ri
katarima mring Hyang Agung
kungas istijratkira
dadya ratu waliolah tur pinunjul
winênang ngrèh pra oliya
Prabu Satmata wêwangi

ngêdhaton ing Giripura
para mukmin gung prapta gurunadi
lawan malih arinipun
Sèh Bênthong kang pêparap
wus jumênêng susunan nèng nagri Kudus
nênggih putra nomêr tiga
jumênêng ing Wuryagiri

nama Maolana Iskak
putra Ngampèl kang putri tan winarni
ya ta gênti kang winuwus
Kangjêng Susunan Benang
tan pêputra nêdya wadat karsanipun
malah jabut surasmara
dadya dhuwung pusaka ji

Kyai Kalamunyêng nama
pinaringkên marang Jêng Sunan Giri
sigêg gênti kang winuwus
wau ta rajaputra
sampun rawuh ing Ngampèl panggih sang wiku
sang atapa wus waskitha
saliring kang lagya prapti

lajêng dipun ambil putra
pinanggihkên lawan putrane putri
tan winarna laminipun
atut apalakrama
Kangjêng Sunan ing Ngampèl asih kêlangkung
dhasar wus wruh gaibing Hyang
rahadèn badhe narpati

samana raja pinutra
tinimbalan sampun sumaos ngarsi
angandika sang awiku
Ki Patah putraningwang
sun asung wruh margane wong dadi ratu
mentara ngalas Bintara
ngupayaa glagah wangi

yèn katêmu wismanana
dhêdhukuha kang nêmên angimani
iya mênawa katêmu
jangjine ing Bintara
amiwiti kêraton Islam karuhun
dèn asih marang oliya
anuli yasaa masjid

kang putra matur sandika
atur pamit sarimbit angabêkti
sampun lèngsèr saking ngayun
praptèng jawi gya budhal
tindakira ngalor ngulon radyan bagus
sarimbit lan garwanira
Ngampèldênta wus kawingking

ing marga datan winarna
lampahira wana Bintara prapti
amiwiti babat sampun
datan lami wus têlas
sabat murid sadaya pan sami tumut
karya wisma ngirit tiyang
sami manut gama suci

langkung arja dhukuhira
rajaputra têtêp agama suci
nuli karya masjidipun
kathah ngulama prapta
nanging datan sowan marang Majalangu
kunêng dhukuh ing Bintara
kawarnaa Majapait

Sri Narendra Brawijaya
amiyarsa wartanekang sayêkti
ing Bintara baris agung
sang nata sayêmbara
marang wadya datan ana ingkang sanggup
anyêpêng baris Bintara
sagung wadya Majapait

kawarnaa putra Plembang
Radèn Timbal sampun katur sang aji
katrima pêmagangipun
kinarya lurah magang
anyaguhi sayêmbaranya sang prabu
rahadyan nuli dinuta
kinèn nyêpêng ingkang baris

rahadèn sêmana budhal
sarowange wong magang agêng alit
wolung dasa kathahipun
sanès paringing nata
cinacahkên wolung atus gunging wadu
sumêkta gêgamanira
wus lêpas dènnya lumaris

ing marga datan kawarna
wisatanya wana Bintara prapti
Dyan Timbal anuli malbu
marang sajroning kitha
amung wadya kawan dasa ingkang tumut
katur marang narpatmaja
yèn putra Palembang prapti

ki patih sigra parentah
marang wadya tan kêna lawan jurit
kinèn mire marang pungkur
nuli mijil Dyan Patah
sampun panggih lawan rayi datan pandung
Rahadyan Timbal lumajar
mangaras pada sang pêkik

apan sarwi matur nêmbah
dhuh kakang mas amba dinutèng aji
kinèn nyêpêng baris agung
awit tan sowan nata
gunging wadya datan wontên ingkang sanggup
amung kawula kang sagah
anyêpênga ingkang baris

botên nyana yèn paduka
ingkang baris wana Bintara mangkin
ingkang raka ngandika rum
ora nêdya ragèngwang
madêg baris mung babat wana kang suwung
arjane katur narendra
kang suwung sun amrih isi

kang rayi umatur nêmbah
dhuh kakang mas swawi sumiwèng aji
Bintara yogi tinêmbung
dhumatêng sri narendra
inggih kula ingkang matur mring sang prabu
yèn wikan lamun kakang mas
mêsthi èngêt darbe siwi

rajaputra osik ing tyas
dipun rasa lêrês aturing rayi
Radyan Patah kerit sampun
dhumatêng Majalêngka
para murid mukmin santri samya tumut
tan winarna lampahira
ing Bintara wus kawingking

arêmbên dènnya lumampah
awit radèn samarga gunêm pikir
tan ana sulayèng kayun
wus laju lampahira
gunging wadya sami suka manahipun
dene wurung gènnyarsa prang
mungsuhe têluk pribadi

ing marga datan kawarna
sampun prapta nagri ing Majasait
nuli katur sang aprabu
rajaputra ngandikan
sri narendra sêdhêng miyos sitiluhur
sineba putra santana
paglaran supênuh nangkil

sagunge para punggawa
pra dipati bupati miwah mantri
pandêlêgan miwah êmpu
Kya Patih Gajahmada
tinimbalan lawan ingkang lagya rawuh
wus munggèng ngabyantarendra
tiga sarêng atur bêkti

Dyan Timbal umatur nêmbah
dhuh pukulun amba atur udani
kang ginalih baris agung
dede liyan dêrayan
inggih kakang Radèn Patah namanipun
tunggil ibu sanès bapa
lawan kawula dewaji

mijil saking putri Cina
duk kêpanggih lawan pun bapa gusti
sampun bobot pitung tèngsu
babar pun kakang mangkya
botên lami nuntên kawula sumundhul
mila pisah lawan amba
pun kakang arêmên ngaji

wignya angimani tiyang
babat wana kaisèn tiyang santri
sagung wana ingkang suwung
sampun kaisèn tiyang
arjanipun sumôngga ing karsa prabu
pun kakang sadarma têngga
mung klilana yasa masjid

nuwun têtêping agama
anglurahi di dalêm tiyang santri
ya ta wau sang aprabu
nuli mundhut paesan
tandya ngilo kapriksa wayanganipun
sinami lan rajaputra
tuhu kêmbar ingkang warni

sri narendra angandika
lah bagea putrèngsun kaki santri
rajaputra matur nuwun
kapundhi ing mastaka
pangandika padukendra kang dhumawuh
sang nata malih ngandika
ingsun anggèr angidèni

dènira ababat wana
mêngko arja isi wong gama suci
nanging sebaa maringsun
sira ingkang momonga
lawan sira arana dipati mungguh
susunan anata praja
Bintara ingkang nêgari

lah têtêpa gama mulya
sasênêngan ingsun ora nglarangi
rajaputra matur nuwun
sarwi manguswapada
ya ta malih angandika sang aprabu
Si Timbal sun junjung lênggah
nèng Têrung nama dipati

arana Ki Pêcattôndha
lan kancamu wong magang gêdhe cilik
unggahna samurwatipun
ingsun pitayèng sira
tur sandika wau kang sinungan wuwus
wus rampung karsa narendra
sigra kondur ngênyapuri

sarawuhing dhatulaya
sri narendra pinêthuk pramèswari
sampun lênggah sang aprabu
paring wikan ing garwa
saniskara ing purwa wusananipun
kunêng gênti kawarnaa
ingkang sowan bubar mulih

Sang Adipati Bintara
sampun pamit marang rêkyana patih
tanapi Dipati Têrung
sawadya sami suka
kur-ungkuran mring Dêmak lawan mring Têrung
para santri suka-suka
aslawatan urut margi

kunêng kang antuk nugraha
tan winarna praptanira nagari
ya ta gênti kang winuwus
kawarna putra Tuban
Sèh Mêlaya kang mardika mring Hyang Agung
langkung bêkti mring Hyang Suksma
datan tolih garwa siwi

saênggèn amatiraga
midêr ing rat anjajah wana wukir
anêpi gotaka samun
gung guwa linêbonan
ing pasantrèn jinajah sadaya sampun
katrima marang Hyang Suksma
tan kilap ing agal alit

sêmana ngidêri jagat
Sèh Mêlaya ngubêngi ing pasisir
wus rawuh pasisir kidul
wruh janma mangun tapa
nèng sajroning guwa langse pêrnahipun
pêparapipun kang tapa
Sèh Maolana Mahgribi

wus lami gènira tapa
anèng guwa pitêkur datan muni
botên dhahar tanpa nginum
kuku remane panjang
tanpa nyandhang kang cawêt wus ajur mumur
Sèh Mêlaya eram mulat
kaelokaning Hyang Widhi

Sèh Mlaya mangunandika
luwih têmên kaelokaning Widhi
sang tapa sandhange mumur
kuku remanya panjang
tanpa dhahar suprandene datan lampus
bangêt têmên kinasihan
marang Hyang Kang Maha Suci

ing ngêndi pinangkanira
ingkang tapa ragane dèn pêpati
kang tapa angling jro kalbu
hèh hèh ywa tambuh mringwang
Sèh Mêlaya aja ngregoni maringsun
tan kobêr nyapa mring sira
lagya ngandikan mring Widhi

Sèh Mêlaya datan samar
saosike kang tapa wus udani
ngrasa kasoran pandulu
kaluhuran ing cipta
Sèh Mêlaya saking guwa nuli laju
lumêstantun tindakira
nurun èrèng-èrèng wukir

sampun lêpas lampahira
Sèh Mêlaya prapta ing Gunungjati
arèrèn anèng alurung
nuju marga prapatan
apan sare ambathang nèng têngah dlanggung
dakare ngadêg lir gana
janma langkung merang uning

katur marang Pangran Modang
lamun wontên tyang tilêm anèng margi
kang dakar ngadêg kêlangkung
pangran nuli parentah
marang garwa kinèn godha kang nèng lurung
garwa sêkawan wus dandan
lir rarasing gula milir

garwa catur samana wus mijil
prapta lurung pêrnahe kang nendra
ginugah pan eca sare
sêdalu anèng lurung
garwa catur anggodha sami
nanging datan kagodha
ingkang tapa turu
dakare malah anendra
amangkêrêt kêlangkung dènira alit
pra garwa mundur merang

praptèng pura umatur ring laki
ngaturakên solahe anggodha
tan pêpayon panggodhane
malah dakar kang wungu
amangkêrêt sak cabe aking
pangeran anggraita
yèn wali kang turu
jêng pangran nuli tumêdhak
marang lurung dèn iring gung para santri
rawuh gèn Sèh Mêlaya

uluk salam jêng pangeran prapti
Sèh Mêlaya anauri salam
nanging maksih eca sare
pangeran malah tunggu
anèng lurung angsal sapta ri
nuli wungu kang nendra
asalaman sampun
Sèh Mêlaya angandika
ingsun turu ana ing marga puniki
tan wêruh yayi prapta

alon matur Pangran Wukirjati
dhuh kakang mas suwawi katuran
kampir dhumatêng kadhaton
Sèh Mlaya ngandika rum
sun tarima sihira yayi
pan ingsun bujung lampah
nênggih arsa nglangut
anusul ing guruningwang
Sunan Benang ingkang lagya munggah khaji
yayi kèria wirya

Sèh Mêlaya pan laju lumaris
jêng pangeran lajêng kondur sigra
kêlangkung ngungun galihe
kunêng gênti winuwus
Sèh Mêlaya kang arsa khaji
sampun nyabrang samodra
pulo Ulih rawuh
lampahnya nuli kêpapag
kêlawan Sèh Maolana Mahgêribi
Sèh Mlaya tinakonan

lah ta jêbèng arsa marang ngêndi
dene sira anyabrang samodra
Sèh Mêlaya ris ature
kawula arsa nglangut
marang Mêkah amunggah khaji
angling Sèh Maolana
bêbakal sirèku
wong wus antuk kanugrahan
tingal padhang saciptanira wus dadi
arsa khaji mring Mêkah

basa Mêkah dudu kakbah jati
Mêkah tiron tinêngêran sela
kang gumantung tanpa canthèl
ya patilasanipun
Jêng Ismangil duk kala lair
Nabi Brahim kang yasa
sarengat kang tinut
dene wong ahli makripat
nut ing keblat Mêkah kabèh asalnèki
asline jati suksma

uwis ana ing sira pribadi
kang linuwih amurba masesa
anèng sira paesane
pama ngilo sirèku
nèng jro carmin katingal kalih
jatine mung sajuga
wayangan kadulu
datan dulu kang wayangan
saking tan wruh marang kang ngilo jro carmin
lah wis jêbèng balia

Sèh Mêlaya kacaryan sabdaning
mêndhak arsa mangaras ing pada
sang tapa nampi astane
apan sarwi amuwus
aja jêbèng sira tan kêni
iya sapadha-padha
kewala sirèku
pan wali panutuping rat
pra oliya datan ana ingkang sami
lah wis ingsun tarima

Sèh Mêlaya matur têtanya ris
tuwan pundi tuwin sintên têngran
kula mêne arsa dhèrèk
ngandika sang awiku
sun Sèh Maolana Mahgribi
ngasrama Pêmancingan
Ngarab asal ingsun
ora susah milu mringwang
sira arsa gêguru marang ing mami
ki jêbèng ora kêna

lamun sira ora dèn lilani
marang gurunira kang kawitan
sun wênang mlambangi bae
bêcik wong sêtyèng guru
tinarima marang Hyang Widhi
lah sira mêrtapaa
anèng kali tunggu
wot galinggang anèng wana
adhukuha têdhanên gurumu kaki
kang cêdhak tan gêpokan

ingkang adoh tan wangênan kaki
nyatakêna kang kongsi satmata
kang kêrasa ing dhèwèke
lah uwis tutur ingsun
jawab asta laju lumaris
kacaryan Sèh Mêlaya
kèri nèng dêlanggung
nunggoni woting galinggang
anèng wana datan dhahar miwah guling
asèndhèn wot galinggang

satus dina kramatira mijil
punang glinggang ngrêmbuyung ronira
ngaubi gènira sèndhèn
sing marmaning Hyang Agung
kayu mati sinèndhèn urip
warnanên Sunan Benang
ya ta ingkang langkung
anguwot anèng galinggang
sarêng mirsa kang rayi nendra nèng kali
winungu uluk salam

Sèh Mêlaya sarêng aningali
mring kang rakagupuh ngaras pada
Jêng Sunan Benang sabdane
paran karsanirèku
dene turu nèng pinggir kali
yèn mangkanaa sira
sun wèhi jêjuluk
Susunan ing Kalijaga
para santri sadaya sami nêksèni
Sèh Mlaya nama sunan

sun idèni sira anèng ngriki
dhêdhukuha nèng pinggir narmada
garwanta sun susulake
lamine tan winuwus
Sunan Benang milu babati
nuli karya pratapan
dhepokira patut
ri samana Sunan Benang
angandika mring kang rayi Sunan Kali
payo mring Giripura

kang nglurahi sagung para wali
Sunan Giri Sang Prabu Satmata
ingkang ngrèh pra wali kabèh
padha nyuwun pangèstu
tur sandika Jêng Sunan Kali
nuli sami umangkat
murit ngiring sagung
ing marga datan winarna
sampun lêpas jêng sunan gènnya lumaris
rawuh Giri kêdhatyan

sampun panggih lan Jêng Sunan Giri
sami jawab asta sêsalaman
pêpak para wali kabèh
Jêng Sunan Benang matur
marang raka Jêng Sunan Giri
kawula tur uninga
jangkêp wali wolu
pun adhi ing Kalijaga
kang jumênêng wali panutuping Jawi
katrima mring Hyang Suksma

Sunan Giri nabda angidèni
jumênênge Sunan Kalijaga
wus mupakat wali kabèh
Jêng Sunan Kali matur
marang raka Benang sang yogi
kawula nama sunan
dèrèng angsal tuduh
amba nyuwun pangawikan
Sunan Ngampèl nambungi ngatag kang rayi
lah nuli kawêjanga

Sunan Benang sampun atur pamit
marang raka Sang Prabu Satmata
miwah marang Sunan Ngampèl
salaman sigra mundur
sarawuhe pakuwon masjid
kangjêng sunan mring rawa
wus wahana prau
miwah Sunan Kalijaga
tunggil prau ri sêmana sampun milir
nanging rêmbês kang palwa

Sunan Benang ngandika mring rayi
hèh ta jêbèng rêmbês kang baita
popokên ing lêndhut bae
kang rayi sampun mundhut
ingkang lêndhut pinopok nuli
mari rêmbês kang palwa
winêlahan gupuh
baita sampun manêngah
têngah dalu marêngi purnamasidhi
Sunan Kali winêjang

pamêjangnya sinêmon kang rayi
damar murup pancêre sakawan
yèn mati nyang di parane
kang rayi nuli matur
kalêrêsan dènnya nampèni
lêpasing panggraita
tanduk lawan wahyu
kasêksèn dening Hyang Suksma
pratandhane sinihan marang Hyang Widhi
coblong datanpa cahya

langkung nuwun Kangjêng Sunan Kali
atur sêmbah sarwi ngaras pada
Jêng Sunan Benang sabdane
yayi dèn awas emut
aja kongsi kawêdhar nglathi
iku sabda larangan
yèn kawêdhar ngrungu
mring sagunging kang tumitah
yèn mangêrti dadi manungsa sêjati
kapir kupur sampurna

nuli ana cacing lur mangêrti
ing wangsiting jêng sunan sasmita
cacing katut lêmpung popok
Jêng Sunan Kali mundhut
ingkang lêndhut katutan cacing
wor popoking baita
mangêrti kang sêmu
sêmuning jati manungsa
nulya nguwuh amba mangêrti mring wangsit
nyuwun apuruita

kangjêng sunan kagèt duk miyarsi
angandika sapa ingkang ngucap
dene tan katon warnane
punang cacing umatur
kawula lur mangrêti wangsit
jêng sunan duk sasmita
tinampan kang sêmu
sêmuning janma utama
inggih kula tumut tampi sasmita di
ngraos dados kawula

kangjêng sunan angandika malih
wus pinasthi kodrating Pangeran
cacing lur ngrungu dadi wong
mandi sabda sang wiku
cacing nulya awarni janmi
lênggah angaras pada
ngandika sang wiku
iya wus ingsun tarima
sêtyanira kang satuhu lawan mami
arana Sitijênar

aparapa Lêmah Bang ya bêcik
de asale saka lêmah abang
kang sinung ling tur sêmbahe
angandika sang wiku
mring kang rayi Jêng Sunan Kali
iku yayi pratôndha
luwihing Hyang Agung
tan kêna kinayangapa
yayi sira duk durung winêjang uwis
sinêlir mring Hyang Suksma

duk kalane sira arsa khaji
kinèn bali mring Sèh Maolana
sira nèng kali asare
têlung côndra pan antuk
krasanira sadhela guling
yèn aja sinêlira
yakti ajur mumur
yayi jiwaraganira
pratandhane saniskaraning Hyang Rawi
coblong datanpa cahya

lêhêng sira yayi wus sinêlir
mring Hyang Suksma langgêng ananira
badan ta langgêng anane
urip tan kêna lampus
urip datan ana nguripi
donya praptèng ngakerat
langgêng ananipun
sagunging para oliya
durung ana kang nyabrang sêgara pati
patitis kaya sira

ingsun iki upamane yayi
ngadhêp madu nèng sajroning kaca
mung wêruh mayane bae
durung wruh rasanipun
sun kapengin lir sira yayi
nyabrang sagara rahmat
yèn kêna riningsun
ingsun yayi pirsakêna
paribasan kêbo anusu mring siwi
guru mruwitèng sabat

Sèh Mêlaya umatur ngabêkti
gih sumôngga angatêr kewala
marganipun gampil angèl
tan kêna was ing kalbu
langkung dhêmit rungsit kang margi
sigra ngadêg kalihnya
jêng sunan manêkung
asta samya ngrangkul madya
suku jajar nutupi tingal sajati
sakêdhap praptèng Mêkah

Sitijênar tumulya nututi
nut ing guru ngadêg suku tunggal
matèni pôncadriyane
sakêdhap netra rawuh
praptèng Mêkah sampun kapanggih
lan sagung waliyolah
jangkêp wali wolu
pan samya salat Jumungah
munggah kutbah wali wolu sinung wangsit
kasanga Sitijênar

wali wolu wus wênang ngidèni
masjid Mêkah ginambar mring Dêmak
pinaring surat kutbahe
bakda Jumungah mantuk
para wali sidhakêp prapti
ing Jawa jujug Dêmak
sêsalaman sampun
lawan Dipati Bintara
nata praja nulya ingaturan linggih
pra wali sampun lênggah

gung ngulama miwah para santri
ugi prapta tatrap tata lênggah
myang santana Bintarane
sumewa munggèng ngayun
nèng wurining kang para mukmin
sêmana Sèh Molana
apêparing dhawuh
dhumatêng sang adipatya
paring priksa benjang ri adêging masjid
tuwin wontêning wrêksa

calon sakagurunirèng masjid
ingkang badhe kabubuh ngupaya
para wali kawolune
dene sadayanipun
pinasrahkên mringsang dipati
lan sagung pra ngulama
de kang punggawa gung
amung kinèn lêladia
duk samana kang pirêmbag sampun gilik
tandya sami bubaran

para wali sampun budhal sami
nuli laju nênggih angupaya
kang badhe sakagurune
sowangan tindakipun
kur-ungkuran dènnya lumaris
kawarna wisatanya
mangalor mangidul
ana ngulon wênèh ngetan
kawarnaa tindaknya Jêng Sunan Kali
prapta madyaning wana

madik kayu kang lurus witnèki
tinêngêran kang calon sêsaka
catur nênggih bubuhane
jêng sunan nuli dulu
ana kodhok minôngsa muni
kangjêng sunan ngandika
wijiling sabda hu
kang sarpa nglêpèh mangsanya
kang canthoka ucul manculat atêbih
umatur ponang sarpa

kangjêng sunan punapaa gusti
ngandika hu ucul mangsan amba
basa punapa artine
jêng sunan ngandika rum
ya ulunên mangsanira glis
ingkang sarpa wus kesah
canthoka gya ngayun
umatur dhuh punapaa
ngandika hu luwar kawula asakit
punapa tuhu luwar

kangjêng sunan awêcana aris
têgêsira uculêna sarpa
aja môngsa sêlawase
kanang canthoka nuwun
datan sagêd malês sih gusti
namung pakarya tuwan
arsa ngusung kayu
kawula sagah ndhatêngna
mring Bintara yèn sampun glondhongan dadi
kawula kang bêktakna

ngling tarima Kangjêng Sunan Kali
canthoka wus mentar saking ngarsa
tan antara wontên manèh
janma wrêdha alangkung
amangangge yayah narpati
prapta ngajêngan sunan
kèndêl tata lungguh
Sèh Mêlaya kagyat mulat
ris têtanya marang ingkang lagya prapti
mangkana ngandikanya

dhuh pukulun amba nilakrami
ing paduka pundi kang pinôngka
kêlawan sintên asmane
paran sinêdyèng kalbu
kang tinakon mangsuli aris
yèn sira tambuh mring wang
tilas ratu ingsun
kang mêngku praja Ngamarta
pambarêping Brata Pandhawa wak mami
juluk Darmakusuma

ing samêngko sêdyaningsun kaki
yun ngupaya sampurnaning laya
dene dewa sasmitane
yèn sun bisa kêpangguh
lawan janma panutup wali
kang aran Sèh Mêlaya
ing kono ragèngsun
nêmahi sampurnèng laya
awit wali iku kang wignya jarwani
marang pêpundhèn ingwang

pusakèngsun pêparing dewa di
ingkang aran srat Kalimasada
pramila ragèngsun kiye
tansah mlaya bumi gung
yun nyatakkên kang sasmita di
jêng sunan dupi myarsa
pangandika prabu
agupuh mangaras pada
sarwi matur kasinggihan sri bupati
sangêt kapasang yogya

gih kawula punika kang nami
Sèh Mêlaya panutup oliya
lir kang wus kasbut jarwane
sasmitaning dewa gung
Sri Ngamarta dupi miyarsi
mring aturing jêng sunan
cumêplong tyasipun
tan taha sukèng wardaya
marwatatma sarwi angandika aris
yèn mangkonoa sira

kang sayogya nguntapêna kaki
praptaningsun ing jaman kasidan
sampurnaning pralayèngong
ananging mêngko kulup
ingsun nêdha pruita dhingin
marang ing jênêngira
jêng sunan umatur
kawula lumiring karsa
gya winirit Sri Ngamarta gama suci
tuwin sinungan jarwa

kang Pustaka Kalimasadèki
ri wusira kacakup sadaya
rumasuk ing jro kalbune
samana sampun layu
Sri Narendra Ngamarta mangkin
sinuci sanalika
gya sinare sampun
anèng samadyaning wana
sabat muritira Jêng Sinuwun Kali
kang sami ngupakara

duk sêmana wus rampung ing kardi
Sèh Mêlaya lajêng tindakira
sigra kêpapag rayine
Rasawulan sang ayu
ingkang tapa ngidang wus lami
kalimputing wardaya
supe prajanipun
wus awor kidang mênjangan
supe kadang cinêluk lumayu gêndring
ngungun kangjêng suhunan

kangjêng sunan anuli kêpanggih
lan muridnya kang aran Ki Supa
turuning êmpu kinaot
angsal sih gurunipun
mila Supa sêkti nglangkungi
lan malih muridira
wong mukmin satuhu
Iman Sumantri arannya
inggih sêkti jêng sunan muridnya kalih
binêkta bujung kidang

kinèn sangu kêpêlan rijêki
pan kinarya ambalang kang tapa
kangjêng sunan wangsul age
wus prapta prênahipun
kidang èstri anèng wanadri
Sang Rêtna Rasawulan
kêpanggih lumayu
binujung kacêgat-cêgat
dipun balang kêpêlan sêga kaping tri
nutut sampun kêcandhak

Jaka Supa kang mikut sang dèwi
Rasawulan supe datan nyundhang
budi cinêkêl astane
ri sêmana tinimbul
mring jêng sunan sinêdya eling
bêntinge Jaka Supa
tinapihkên sampun
pêpinjung kasmêkanira
duk sêmana sang rêtna cinêluk eling
ngrangkul padaning raka

ingkang raka angandika aris
yayi dèwi sira aluwara
muliha mring Tuban mangke
lan krama ariningsun
lan Ki Supa warnane pêkik
iku kang asung pangan
mring cira riningsun
lan suruteWiwahan panggihing pangantèn Radèn Bondhan Kêjawan dhaup angsal Dèwi Nawangsih.kangjêng rama
iya sira mêngkua nêgara Tubin
Supa karyanên bapa

matur nêmbah sandika sang dèwi
kangjêng sunan angatêr mring Tuban
datan kawarna lampahe
nêgara Tuban rawuh
panggih lawan kang ibu sori
Sang Dyah Rêtna Dumilah
asru dènnya muwun
rinangkul kang putra kênya
angandika marang putranira kalih
tan nyana maksih gêsang

dene tita tan ana pawarti
tata tita kang nangisi putra
kang putra atur sêmbahe
mring rama lawan ibu
sang dipati ngandika malih
dhuh putraningsun nyawa
ingsun uwis sêpuh
aja sira lunga-lunga
tunggonana nêgaranira ing Tubin
yèn ingsun praptèng lena

tur sandika Kangjêng Sunan Kali
nuli matur angaturi priksa
ing sasolah sarirane
katur sadayanipun
saking purwa wusana prapti
lan solahe arinya
katur rama ibu
langkung ngungun sang dipatya
duk miyarsa turing putra ngrês kang galih
kumêmbêng waspanira

sampun têlas ature kang siwi
sang dipati manggihkên kang putra
binojakrama panggihe
Ki Supa lan sang ayu
kang ningkahkên Jêng Sunan Kali
kang mangku Jaka Supa
gih pêpatihipun
sampun panggih kang pêngantyan
tan winarna panggihira sang lir ratih
atut apalakrama

tan winarna lamine nênggani
kangjêng sunan mring ari sang rêtna
sêmana sunan karsane
pan arsa yasa dhuwung
ingkang rayi dipun timbali
marang ing kapandhean
Ki Supa wus rawuh
wus munggèng ngarsa jêng sunan
Sèh Mêlaya ngandika marang kang rayi
jêbèng ingsun karyakna

kêris cothèn sun anggo pribadi
iki wêsi saka ing kadiyat
mung sakêmiri gêdhene
wêsi tinampan sampun
mring Ki Supa awrat nglangkungi
nuli matur Ki Supa
pintên wêwahipun
dene kêdhik tosan tuwan
botên kenging dipun supit munggèng api
tan kenging pinukula

angandika Kangjêng Sunan Kali
ngarah apa aja kongsi wêwah
môngsa sagunung gêdhene
wêsi wêwah gêngipun
anjênggunuk saengga wukir
kagèt Supa tumingal
kang wêsi sagunung
matur atur pêjah gêsang
èwêt malih tosan tan kenging sinupit
wêwah agêng sacala

kangjêng sunan angandika aris
ya sagunung wêsi ingkang ilang
mung sakêmiri kang maksèh
sirna wêsi sagunung
ingkang maksih mung sakêmiri
saking mandining sabda
Ki Supa jrih ngungun
ingkang wêsi gya cinandhak
dèn nyêt-ênyêt datan dangu dadi kêris
warna bang lir sangkêlat

kangjêng sunan langkung sukèng galih
amriksani marang ipenira
dene nyubaki karsane
dhuwung nuli pinundhut
sampun katur marang sang yogi
jêng sunan malih nabda
apa dhapuripun
Ki Supa umatur nêmbah
môngsa borong anggèn paduka mastani
kawula nut ing tuwan

kangjêng sunan ngandika mastani
sun arani kris dhapur sangkêlat
dene kris abang warnane
nanging iki tan patut
ingsun anggo wong laku santri
iki pantês kagêma
mring patingginipun
nêgara ing tanah Jawa
wus pinasthi benjang dadi pusaka ji
kang mêngku tanah Jawa

lah pundhinên jêbèng dèn arêmpit
bokmênawa benjang darbe darah
amêngku nungsa Jawane
dhuwung tinampan gupuh
mring Ki Supa dhuwung pinundhi
nabda malih jêng sunan
ya gawèkna ingsun
cothèn pranti pambêlehan
ingkang patut dèn anggo wong laku santri
mêngko sun grèsèk tosan

kangjêng sunan nuli nyipta wêsi
mêdal saking mêrtabating wahdat
amung saklungsu gêdhene
pinaringakên sampun
mring Ki Supa sigra kinardi
pinijêt kaping tiga
nuli dadi dhuwung
anulya katur jêng sunan
kalêrêsan ingaran crubuk kang kêris
kasmaran kangjêng sunan

ri sêmana Sunan Kali
pamit marang ibu rama
wangsul mring Dêmak karsane
Ki Supa apan tinilar
kinèn tut palakrama
gya lumampah sang awiku
Iman Sêmantri tut wuntat

tan winarna kang lumaris
kawarnaa Kyai Supa
kang pasihan lan garwane
Ki Supa pamit mring garwa
arsa mring Majalêngka
atêtuwi rama ibu
Ki Tumênggung Supadriya

kang garwa tan kêna kèri
arsa priksa maratuwa
gya pamit rama ibune
têtuwi mring Majalêngka
sang rêtna wus karilan
pinaring pawongan agung
jalu èstri wolung dasa

sigra budhal sang aputri
nitih joli jinajaran
upacaranira abyor
Ki Supa nitih turôngga
rêspati payung abang
kang ningali brôngta wuyung
Ki Supa bagus taruna

kunêng wau kang lumaris
ya ta gênti kawarnaa
nagri Dêmak winiraos
Sang Dipati Natapraja
wus saos wrêksanira
badhe karya masjid agung
pra wali pêpak sadaya

Kangjêng Sunan Giri prapti
anggawa saka sêkawan
tanapi Jêng Sunan Ngampèl
ambêkta saka sêkawan
miwah Jêng Sunan Benang
lawan Kangjêng Sunan Kudus
tuwin Sunan Purwagônda

Pangeran Palembang prapti
angampil saka sêkawan
kayune jati trêmbalo
Sunan Wukirjati prapta
gawa saka sêkawan
Kangjêng Sunan Kali rawuh
lan Pangeran Sitijênar

jangkêp wolu para wali
sanga Pangran Sitijênar
mukmin dadi pênganjure
ngladosi saka nyêkawan
Jêng Sunan Kalijaga
ngladosi saka mung têlu
canthoka kang sami bêkta

la dene kurang sawiji
dèrèng angsal angupaya
para mukmin prapta kabèh
anggawaa kang sêsaka
bubuhane nyêkawan
sêdaya sami pinatut
pinasah lawan rêmpêlas

kumrubut wran nambut kardi
ngundhagèni kang sêsaka
pinetang gunging sakane
agêng alit wolung dasa
nanging kirang sajuga
Jêng Sèh Maolana muwus
mring Jêng Sunan Kalijaga

lah ta jêbèng Sunan Kali
aja sira ngeca-eca
besuk esuk ing adêge
sakaguru maksih kurang
kang kèthèr kaki sira
Jêng Sunan Kali umatur
gih mangke dalu ngupaya

ya ta Kangjêng Sunan Kali
kasusu karya sêsaka
angadhêpi mring wong mêthèl
ing dalu nglêmbursadaya
nglumpukkên sagung tatal
tinumpuk tinata mujur
sinêbda dadi sêsaka

anuli dipun tatahi
ingawag lawan dêduga
pangêrête wus pinêthèl
duk lèrèn dènnya mamêrang
jêng sunan sèlèh gaman
nuju orong-orong mêtu
katindhihan ing gêgaman

githoke pothol sasisih
orong-orong kalintingan
sêsambat pothol gulune
munggèng ngarsane jêng sunan
sambate lir gurantang
adhuh-adhuh gustiningsun
kawula nuwun usada

akêbat pêthèl dèn ambil
dhumatêng wau jêng sunan
orong-orong matur alon
kula gusti botên dosa
lamun pinêjahana
jêng sunan ngandika arum
tan nêdya matèni sira

asèlèh gêgaman mami
tan wêruh yèn sira mêdal
mêngko sira orong-orong
sêsambat atakon dosa
dosanira kainan
tan wêruh ing cilikipun
ngadhêpi janma mamêrang

orong-orong matur aris
tan nêdya pabên kawula
mung nyuwun tulung wak ingong
jêng gusti ingkang sinihan
marang Kang Murbèng Gêsang
yèn gusti tan arsa tulung
luhung nuntên untapêna

jêng sunan wêlas ningali
kang orong-orong cinandhak
nuli sinambung gulune
tatal jati kang kinarya
nèng githok prênahira
sêmana waluya sampun
orong-orong githok tatal

wus pulih lir wingi uni
inguculkên sangking asta
wus mulya kadi waune
kawarnaa sampun enjang
sagung para oliya
sami ngatag angkat junjung
gumuruh wong nambut karya

lir sêmut solahing janmi
anggili tanpa wilangan
angusung lêmah wêdhine
miwah wong kalang mêrgôngsa
polahe lir rewônda
Pôncawati sêdhêngipun
mring Nglêngka nambak samodra

ing Bintara sang dipati
lir pendah Bathara Rama
jênêngi karya tambake
para wali sami donga
nênuwun mring Hyang Suksma
yayah dewa swarga tumrun
ngèstuti waluyèng karya

sakaguru wus rinakit
lor kulon Prabu Satmata
kidul kulon Sunan Ngampèl
kidul wetan Sèh Molana
lor wetan Sèh Mêlaya
saka tatal kang rumuhun
cinêblèk ngadêg priyôngga

kang tiga sami nimbangi
mêdalakên kaprawiran
sami ngadêg sêsakane
nging ngadêg mawi lantaran
samya tinuntun asta
nuli pamidhanganipun
dèn oyog manjing sêsaka

saka rawa anututi
anurut saka sêkawan
sigra minggah pangêrête
gya manjing purusing saka
dhadha pêksi andiya
wus ngadêg dudur umagut
sadaya wus kinancingan

takir lumungsir prit gantil
wus pinasang kinancingan
datan antara usuke
lawan rèng wus pinakonan
mastaka gya pinasang
ngadêg sasêngkalanipun
lawang trus gunaning janma

sigra sagung para wali
amawas lêrêsing keblat
nanging pradongdi karsane
ana kang ngoyog mangetan
sawênèh nora rêmbag
masjid dèn oyog mangidul
darêdah pirêmbagira

kèndêl ingkang nambut kardi
dene ingkang pra oliya
sami sulaya rêmbage
tan sagêd rujuk karsanya
kang majêng lêrês Mêkah
gèsèh-gèsèh wawasipun
keblating masjid punika

kongsi manêngah Hyang Rawi
tan ana wêkasanira
sigra Sèh Mêlaya age
jumênêng ngidul adhêpnya
kang asta kiwa nyandhak
ing mastaka masjidipun
astane têngên anyandhak

mastakaning Mêkah masjid
wus gathuk kala sêmana
sinamya nênggih keblate
Sèh Mêlaya sru manabda
lah para kônca nêdha
mawas saking keblatipun
inggih masjid ing Bintara

ing mangke wus ingsun sami
lan keblating masjid Mêkah
wali samya gawot tyase
duk dulu marang Sèh Mlaya
jrih ngungun jroning nala
sadaya sumaur sampun
lêrês kang masjid keblatnya

wus inguculakên nuli
sampun kondur masjid Mêkah
sanalika wus tan katon
kang katingal masjid Dêmak
sêksana ingunggahan
tinrapan usuk rèngipun
gya pinasang sirapira

saka pênanggap pra tuwin
kang ponang sêsaka rawa
pan sampun rinakit kabèh
pênanggap pinayu wrata
pangêrêt tumpang tiga
têngah pangimananipun
miwah kiwa têngênira

ginatra pangimannèki
nênêm pitu pangimbaran
rêspati ing jro masjide
dinadak kinarya Jumngah
kang ngimani Jêng Sunan
Benang dene kutbahipun
nênggih Jêng Sunan ing Arga

musiral Jêng Sunan Kali
ingkang adan Sunan Wurya
kêlawan Sunan Ngudunge
ing Crêbon lawan Palembang
gih sami tumut adan
pra wali lan mukmin sagung
malbèng ing masjid asalat

tanapi sabat lan murid
awor dènira asalat
lumêbu marang masjide
pira-pira janma salat
sampun klêbu sadaya
saking jêmbar agêngipun
wau masjid ing Bintara

lan barkahing para wali
sabakdanira asalat
mukmin sami bubar mulèh
lan sagunging murid sabat
sampun bubar sadaya
para wali maksih kantun
prasamya apêpujian

pêpujian sarwi dhikir
kongsi wuru dhikirira
tan wangwang jiwa ragane
kang dhinikir wus waspada
jumbuh Gusti kawula
sangking wuru dhikiripun
lir pendah yuda kanaka

sêmana para oliya
para wali glis samya liru dhiri
pama sêgara lan alun
tan adoh pinangkanya
tinarima sami ing surasanipun
tan ana rasa-rumôngsa
rasaning kawula gusti

luwar saking jati purba
para wali Jêng Benang sigra angling
uluk salam wuwusipun
nuli maca kudangan
kudangane jêng gusti andika rasul
apan sarwi asung salam
sagung ingkang para wali

sawusnya sami salaman
para wali lênggah tumêngèng nginggil
anulya sami andulu
dangu-dangu katingal
pangimanan anênggih ana gumandhul
buntêlan lulanging menda
opyak sagung para wali

Jêng Sunan Benang ngandika
kang gumandhul bêcike dipun uthik
para wali sami rêmbug
anuli Sunan Benang
ngambil tungkat anguthik ingkang gumandhul
wus kêna sigra cinandhak
lulanging menda rêspati

buntêlan nuli binuka
jroning lulang ana isine malih
sumêlip di warnanipun
kotang kêlawan surat
gya binuka kang sêrat ijêmanipun
surat saha nabiyolah
mustapa ingkang sinêlir

panutan panatagama
ngalam donya ing akir kang sinêlir
mring Gusti Allah Kang Agung
dhumawuh Sèh Mêlaya
sahing salam ingsun ganjar sira iku
rasukan lorodan ingwang
agêmên ing donya ngakir

arane ôntrakusuma
ron kastuba lorodan saking swargi
iya sira gêntèn ingsun
gadhuh ôntrakusuma
lan ulêsing lulang domba sing swarga gung
iya gawenên rasukan
agung sawabe ing wuri

dadi jimating nagara
yèn dèn anggo bawa lêksana sêkti
lah iya turun-tumurun
titi tamat kang surat
Kangjêng Sunan Benang angandika arum
lah ta jêbèng Kalijaga
sira ginanjar jêng nabi

lah nuli sira agêma
sun arsa wruh warnanira sayêkti
sadaya tinampan sampun
mring Sunan Kalijaga
kang rasukan anulya ingagêm gupuh
warnane kênyar kumilat
mangilat thathit angalih

Jêng Sunan Benang ngandika
nênggih marang sagunging para wali
lir punapa warninipun
Kya Ki Ôntrakusuma
kang tinakon pra wali samya sumaur
sanès-sanès pandulunya
tan kenging dipun arani

Sunan Benang malih nabda
mring kang rayi lah jêbèng Sunan Kali
ingsun bae yayi mujur
ulês lulanging domba
sun karyane rasukan kotang anurun
mring Kyai Ôntrakusuma
dene ingsun kang ngimani

kang rayi matur sumôngga
dèn aturkên carma nuli kinardi
Ôntrakusuma tinurun
tan dangu nuli dadya
dèn arani Kyai Gondhil namanipun
mupakat wali sadaya
kang sami tumut dondomi

sêmana nuli cinoba
marang Sunan Benang ingkang akardi
nanging sangêt sêsakipun
angamplik datan cêkap
Kangjêng Sunan Benang lêpat dènnya ngukur
tan ngukur sariranira
kang dèn ukur kangjêng kyai

Kangjêng Sunan Giri nêdha
nyoba marang rasukan Kyai Gondhil
sêmana ingagêm sampun
ananging datan cêkap
kang rasukan tinêdha mring Sunan Ngudung
ingagêm inggih tan cêkap
sêdaya gung para wali

agêng alit sami nyoba
mring rasukan kotang Kiyai Gondhil
datan ana ingkang cukup
ana logro lan sêsak
mung Jêng Sunan Kalijaga ingkang cukup
datan lobok botên sêsak
lir ingukur Kyai Gondhil

Sunan Benang angandika
wus pinasthi sinihan mring Hyang Widhi
Ki Jêbèng Kali pinunjul
mring samining oliya
pratandhane tan owah ganjaranipun
pinasthi ing tanah Jawa
jêbèng Kali kang ngimani

sêmana sampun bubaran
para wali kunêng gênti winarni
Sri Narendra Majalangu
Sang Prabu Brawijaya
nèng jro pura langkung putêg ing tyasipun
dene nagri Majalêngka
ing mangke pinarak gêring

akèh wong mati kêdadak
enjing sakit sore tumêkèng pati
lara sore esuk lampus
marga luntak ludira
angising rah atanapi nguyuh marus
saking kathahing papêjah
ing pura kandhêg kang kêmit

jro pura kathah tyang pêjah
garwa nata Jêng Ratu Dwawarati
grah sangêt saliranipun
wus lami antaranya
saking sangêt dènnya gêrah supe waktu
tan ana dhukun mulyakna
lumintu usada prapti

langkung susah sri narendra
lamun dalu sang nata èsmu ajrih
sabên wong saos kêdhatun
ngandikan marang pura
kinèn mêlèk nèng daganing kangjêng ratu
ingkang kêmit jro kêdhatyan
lurah êmpu lawan ngampil

majêng kalih gêgiliran
lurah êmpu kêlawan lurah ngampil
marêngi giliranipun
Tumênggung Supadriya
lan kang raka Supagati ki tumênggung
marêngi gêrah kalihnya
kadwi datan sagêd kêmit

kèwêdan ing manahira
saking sangêt karsanira sang aji
yèn sakit kang darbe laku
asaos marang pura
apan kinèn sêsulih mring putranipun
Supagati Supadriya
sêmana sulih kang siwi

Supagati putranira
sinulihkên Ki Jigja ingkang nami
Supadriya ki tumênggung
asulih putranira
Jaka Supa amarêngi lagi rawuh
lan kang garwa putri Tuban
pêngantèn enggal sang pêkik

nuju tuwi mring kang rama
ingkang rama kaparêng lagya sakit
Ki Supa kinèn malêbu
lan kang raka Ki Jigja
inggih kadang nak sadulur prênahipun
kêkalih sami prawira
pêngantyan enggal prasami

sampun prapta jro kêdhatyan
Supa Jigja ngandika marang puri
sang kadwi wus munggèng ngayun
nèng dagan pêsarean
sri narendra ngandika dhumatêng êmpu
êmpu sulih apasira
iya bisa tulung jampi

Ki Jigja umatur nêmbah
dhuh pukulun tan asring karya jampi
malih ngandika sang prabu
kang bêtah mêlèk padha
ingsun sayah wus lawas tan antuk turu
samêngko sun arsa nendra
mung sira ja na aguling

kadwi umatur sandika
ingkang wêngi anggagap bangun enjing
sirêp sajroning kêdhatun
sang nata sampun nendra
Supa Jigja maksih lungguh ting kêranthuk
nèng daganing sri narendra
ngêlèki dyah pramèswari

lurah juru pêsarean
sampun nendra kêlawan lurah ngampil
Supa sayah dènnya lungguh
anuli sêsarean
andhêkukul anèng batur kalihipun
kalajêng turu Ki Jigja
tyang dalêm sadaya guling

warnanên dhuwung pusaka
pundhèn dalêm munggèng ulon nêrpati
nama Kyai Condhongcampur
pusaka paring dewa
sabên dalu mahya saking wadhahipun
karsanira amêmôngsa
dêlajad gêmpur kang nagri

dilalah karsaning Suksma
pundhèn nata ruhara nêluh janmi
pratôndha badhe linarut
karaton Majalêngka
Condhongcampur sampun wikan mêngsahipun
ingkang nama Ki Sangkêlat
bakal pusaka narpati

dèn angge marangKi Supa
Kyai Condhongcampur panas kang galih
arsa ngayoni gya mêtu
saking pêthi kancana
têluh braja cumalorot kadya antu
Kyai Sangkêlat duk mriksa
sigra mêdal anututi

wus mahya saking warôngka
Ki Sangkêlat amapak saking ngarsi
wus panggih Ki Condhongcampur
aris ing aturira
dhuh kiyai sampun makatên ing kayun
dene karsa ngrisak wadya
tan sae ingkang pinanggih

Ki Condhongcampur sru mojar
kumalungkung Sangkêlat mêmalangi
môngsa sun ajrih sirèku
gumaib kumawawa
kumawani ngundurakên karsaningsun
sira pakaryaning janma
Ki Sangkêlat matur malih

ywa mangkana karsa tuwan
tinutugkên anêluh tiyang alit
bramantya Ki Condhongcampur
sigra dènnya nêrajang
ngering nganan asru ing panautipun
sru panggah Kyai Sangkêlat
datan sumêdya ngunduri

warnanên dhuwung Ki Jigja
sarêng wikan sigra dènira mijil
saking wrôngka arsa tulung
wus prapta prênahira
nuli panggih saking kering kanan nuduk
Kyai Condhongcampur panggah
sarema datan gumingsir

wanti-wanti panuduknya
saking lambung gènira anuduki
gya winalês lambungipun
tan pasah kêragangan
kuwalahan lambung dêngkèng sigra mundur
mung Kyai Sangkêlat panggah
arame masilih ungkih

kalimput dènira yuda
Kyai Condhongcampur kasor ing jurit
wus pinancas grananipun
remane kacang pagas
têluh braja kocar-kacir mawut mawur
ujare kang sampun pana
dadi gabag lan palênthing

Ki Condhongcampur lumajar
malbèng pêthi kancana datan ririh
kêsandhung swara gumrupyuk
mundur Kyai Sangkêlat
nata kagyat miyarsa swara gumrupyuk
ing ulonira anendra
dèn ungak tan ana rêmpit

sang nata mangulap-ulap
kanan kering ing ngandhap miwah nginggil
datan ana kang kadulu
parêkan eca nendra
sirêp jêjêp tan ana janma kang watuk
mung Ki Supa datan nendra
dhêkukul pi-api guling

kawarnaa ingkang gêrah
garwa nata Ratu ing Dwarawati
kraos ènthèng sliranipun
wungu unggyannya nendra
wahing dhèhèm sang nata ngandika gupuh
dene wungu sira nimas
paran raosing kang sakit

kang garwa ririh aturnya
ragi asrêp raosing punang sakit
angandika kangjêng ratu
wong turu dha tangia
kang nèng jrambah padha gugahana gupuh
pawongan tangi sêdaya
wrêdha mudha marêk sami

ya ta sampun byar raina
Supa Jigja samya mijil
saking dalêm prabayagsa
tinarima mring sang aji
dene nuju marêngi
mulya gêrahe jêng ratu
saking lèk Supa Jigja
kêkalih ginanjar sami
arta sinjang sabuk kulambi lan dhêsthar

sêmana Ki Supa Jigja
tumênggungan sampun prapti
Ki Supa lawan Ki Jigja
alênggah tiyang kêkalih
Ki Supa bisik-bisik
atutur solahing dalu
kalane kang curiga
purun pusakèng narpati
Kyai Jigja nuli ngunus kang curiga

Ki Jigja kagyat tumingal
dene dêngkèng ingkang kêris
gowang wuri lêlandhêpnya
têmpak pucuking kang kêris
gawok Jigja ningali
kêlangkung dènnya gagêtun
dene dalu tan wikan
dhuwunge kêkalih jurit
sami dhuwung lan pusakaning narendra

Ki Supa narik curiga
Ki Sangkêlat dèn tingali
maksih wêtah datan owah
mung balur kadi kinikir
gya sinarungkên malih
Kyai Jigja dhuwungipun
sabuk intên dhapurnya
kang gowang dèn urut malih
langkung bagus nging alit tangguhe Jigja

Ki Jigja aris ngandika
dhuwungira yayi bêcik
age sira umpêtêna
yèn kapriksa mring sang aji
mundhak sira bilai
aja wêwarta riningsun
marang ing liyaning wran
nadyan ingsun ora bribin
mangke ingsun pangling warnane kris ingwang

Ki Supa aris aturnya
yèn makatên kula mulih
dhumatêng nêgari Tuban
Ki Jigja langkung marêngi
rampung gunêmnya kalih
Supa pamit rama ibu
Tumênggung Supadriya
wus waluya dènnya sakit
putranira rinilan pinaring brana

Rasawulan nuli nêmbah
mring maratuwanya kalih
pinaring bêrana kathah
langkung nuwun sang lir Ratih
sêmana bubar nuli
wong Tuban tan ana kantun
wahana joli sang dyah
jajaranira mêrapit
busana bra lir pendah putri Ngurawan

Ki Supa anitih kuda
samarga-marga sêsirig
eram kang sami tumingal
warnane Ki Supa sigit
putrine ayu luwih
nèng joli wingit dinulu
tangèh rêngganing marga
wus lêpas dènnya lumaris
tan winarna ing marga wus praptèng wisma

sarawuhira ing Tuban
Ki Supa kêlangkung mukti
pan sangêt pinutra-putra
marang Sang Dipati Tubin
Ki Supa dhasar alim
amandhita ambêkipun
kathah tyang puruita
anggêguru ngèlmu supi
myang pangiwa kadigdayan kanuran

lan prabawaning curiga
Ki Sangkêlat langkung bêcik
Ki Supa kajanapriya
êmpu prawira sinêkti
manjing mukmin kas adi
Sunan Kali gurunipun
kèringan kautaman
aguna sarana sêkti
agal alus Ki Supa datan kèwêdan

kunêng gênti kawarnaa
Sri Narendra Majapait
marêngi dina utama
sagung pundhèn dèn kutugi
ambuka pêthi rukmi
ngambil Kyai Condhongcampur
tinarik saking wrôngka
sang nata kagèt ningali
Condhongcampur pugut kêmbang kacangira

tugêl saluk pucukira
pamor kadi dèn cukili
sang nata duka ing driya
tambuh kang dipun dukani
langkung lingsêm kang galih
mangkana osiking kalbu
apa kalêbon dhustha
mrih wirang ingsun nèng puri
baya ingsun pinrih mijil saking pura

lamun ingsun turutana
sêmune ki maling sêkti
sun mêtua saking pura
nèng ngêndi gon ingsun panggih
datan sêmayan mami
lawan mungsuh ingsun pandung
dadi wau sang nata
mupus karsaning dewadi
lamun tiwas pêpundhèn pusakaning rat

sêmana sang nata arsa
amangun pundhèn narpati
nimbali rêkyanapatya
kêlawan Ki Supagati
Supadriya tanapi
Japanjigja munggèng ngayun
kalima sami ngrêpa
kinèn majêng awotsari
sri narendra ngandika mring kyana patya

hèh Patih Gajah Pramada
ingsun arsa mangun kêris
sun gawe kêris pusaka
Condhongcampur ingsun bêsmi
ingsun akarya malih
patih sandika turipun
inggih sakarsa nata
kawula dhatêng lumiring
sri narendra sigra têdhak mring pungkuran

wus prapta ing prênahira
êmpu catur munggèng ngarsi
pinêpak sêsajinira
bêsalèn pungkuran inggih
Condhongcampur tumuli
tinarik marang sang prabu
ki patih kinèn mola
gêng panjange nuli dadi
Condhongcampur pinaringkên Supadriya

Ki Condhongcampur tinampan
ri sêmana dipun bêsmi
langkung gênge kang dahana
kang wêsi sigra sinupit
dèn ambil saking api
tinumpangkên paron sampun
Supadriya angangkat
pukule arsa ginitik
Condhongcampur sirna mumbul mring ngawiyat

anggêrêng suwaranira
gumludhug anèng wiyati
awor lawan têluh braja
kang sirna kala ing wêngi
anunggil dadi siji
lan lintang dadi kumukus
langkung gêng kukusira
kumutug nèng langit putih
ingkang wêngi nuju padhang lir raina

kathah kang sami tumingal
umbule kang ponang agni
pan awor kêlawan lintang
kumukus lintang ing langit
katur marang sang aji
sri narendra nulya dulu
dhumatêng pêlataran
aningali lintang gêring
tan antara kang lintang nuli nyuwara

lah Sang Nata Brawijaya
poma sira ngati-ati
sira pitênah maringwang
ingsun darma anglakoni
dadi pratôndha mangkin
bakal rusaking kêratun
lah mara tutugêna
karyaa dhuwung kang bêcik
ingkang aran kêris siji dhapur sasra

karya tumbaling nagara
lamun tan karya sang aji
kris juga kang dhapur sasra
yêkti rusak Majapait
mung iku wêkas mami
ingkang lintang mari muwus
sang nata lajêng lênggah
patih êmpu munggèng ngarsi
sri narendra aris ngandika têtanya

patih sira wus uninga
kêris sèwu dhapur siji
yèn wus uning sun karyakna
ki patih matur ngabêkti
amba dèrèng udani
mirêng sawêg sabda prabu
sang nata malih nabda
kêrigên wong pandhe wêsi
konên karya kêris siji dhapur sasra

Ki Supa matur sandika
manêmbah anuli mijil
Supagati Supadriya
Japanjigja datan kari
sêdaya anèng wuri
pêpungkuran prênahipun
lawan lurah kêmasan
anêrasah ingkang kêris
lawan mranggi akarya wrôngka curiga

kunêng gênti kawarnaa
Blambangan Sang Adipati
apan nuju lêlênggahan
lawan guru nujum Tingkir
matur Ki Nujum Tingkir
sang dipati ulun wêruh
gingsiring kraton Jawa
jangjine kurang sawarsi
risakipun nêgari ing Majalêngka

pulungipun sampun kesah
margi saking pusaka ji
dhuwung pundhène sang nata
Condhongcampur ing sêmangkin
wus sirna dhatêng langit
awor lan lintang kumukus
pusaka ngalih Tuban
dhuwung pêpujaning wali
langkung pelag kang nama Kyai Sangkêlat

sintên wong agung kanggenan
mring dhuwung pujaning wali
ingkang aran Ki Sangkêlat
mêsthi angrèh tanah Jawi
dadi ratu linuwih
kinajrihan samèng ratu
ing mangke sampun nyata
nagri Tuban wus kêtawis
kanan kering sami ngawula mring Tuban

Sang Dipati Bêlambangan
graita mêngku rat Jawi
sêmana sigra utusan
andhustha marang ing Tubin
nênggih maling Caluring
sêktine kalangkung-langkung
Caluring wusnya dandan
pangkat lampahnya lir thathit
sampun prapta ing Tuban jujug ing wisma

tan ana janma uninga
jro dalêm ingosak-asik
amatêg aji panggandan
prêbawa katon kapinrih
kêlawan bisa mijil
kang pinrih saking gènipun
jinurung ing Hyang Suksma
Ki Sangkêlat nuli mijil
saking pêthi marani gyaning duratma

Kyai Sangkêlat cinandhak
dening ki maling Caluring
sigra ginawa umahya
sêmana laju lumaris
ing marga tan winarni
Bêlambangan sampun rawuh
Ki Cluring trus sumewa
ing ngarsaning sang dipati
atur sêmbah sarwi ngaturkên curiga

sêmana sampun tinampan
dhuwung marang sang dipati
kêlangkung sukèng wardaya
sang dipati ngandika ris
ingsun tarima yayi
karyanira kang satuhu
lan malih karsaningwang
sirèku sun junjung linggih
dadi patih nguyuni wong Bêlambangan

wus jumênêng patihira
pra tuwin punggawa mantri
ngèstrèni sabda dipatya
sêdaya sampun wêradin
sami atumut asih
wit dene kasêktènipun
miwah sang adipatya
kunêng gênti kang winarni
kaucapa Jêng Sinuwun Kalijaga

ingkang lagya midêr jagat
tan samar mring agal alit
wus priksa yèn arinira
pêpundhène kêna maling
kang rayi tan udani
nuli mampir sang awiku
marang nêgara Tuban
sakêdhap anuli prapti
tanpa sangkan sigra panggih lan Ki Supa

Ki Supa gupuh manêmbah
angaras pada sang yogi
sang tapa lênggah ing langgar
Kyai Supa munggèng ngarsi
sang wiku ngandika ris
jêbèng ingsun arsa wêruh
dadine Ki Sangkêlat
Ki Supa nêmbah nulya glis
ngambil dhuwung mring pêthi akudhandhangan

Kyai Supa kumêpyur kang galih
rawatane ing pêthi tan ana
dene tan owah kuncine
sêmana tanya gupuh
ya ta marang wau kang rayi
kang rayi datan wikan
gènnya rawat dhuwung
anuli marêg jêng sunan
gupuh-gupuh Rasawulan angabêkti
mring raka kangjêng sunan

tinarima sang rêtna alinggih
munggèng ngarsa jajar lan kang raka
jêng sunan aris sabdane
lah êndi ingkang dhuwung
Kyai Supa matur ngabêkti
kawula nuwun duka
dhuwung dèrèng pangguh
ing pêthi suwêng kewala
ri paduka datan rumaos angêlih
gènipun Ki Sangkêlat

kangjêng sunan angandika aris
marang rayi Dèwi Rasawulan
babêthaka ariningong
lêmbaran sêga wuduk
Rasawulan nêmbah nulya glis
mundur arsa bêbêthak
sêmune kasusu
nyêpêng kuthuke kang putra
tan pêpoyan putranira maksih guling
cumucut wayahira

sang pandhita ngandika bêbisik
mring Ki Supa ingsun asung wikan
marang sira satêmêne
sira pan ora wêruh
dhuwungira ginawa maling
Caluring raning dhustha
sêktine kêlangkung
dinuta marang dipatya
Bêlambangan kang nêdya mêngku rat Jawi
ngupaya sarating rat

pan wus wêruh ingêring nagari
yèn wus ngalih pulunging narendra
nèng Tuban palerenane
lah jêbèng jatènipun
dhuwungira lamun tan mulih
mêsthi kabèh rat Jawa
Blambangan kang mêngku
yèn sira bisa miguna
ulatana margane sangkêlat panggih
amrih tilas ing wuntat

tur sandika Ki Supa ngabêkti
inggih darmi kawula lumaksa
ngulati pusaka rajèng
amung nyuwun pangèstu
mugi-mugi nuntêna panggih
kangjêng sunan ngandika
ya pangèstuningsun
sêlamêta lakunira
aja lawas iya nulia kêpanggih
dèn bisa laku samar

kawarnaa ingkang wungu guling
Supaputra lajêng marang blumbang
makani ulam karsane
bawane rare tanggung
dèrèng priksa dugi prayogi
anggêbyur ing balumbang
tan ana kang wêruh
adangu kèlêm ing toya
nuli pêjah layon kumambang ing wanging warih
dangu datan konangan

kangjêng sunan têtanya mring rayi
lah ta jêbèng ingsun dangu lênggah
putranira datan katon
timbalana putrèngsun
sun arsa wruh gênge samangkin
Ki Supa matur nêmbah
tilêm dèrèng wungu
jêng sunan malih ngandika
ya gugahên wus awan dene tan tangi
Ki Supa nêmbah mentar

malbèng wisma arsa gugah siwi
nging tan ana nuli ingulatan
dèn ungak marang pawone
kang putra dèrèng pangguh
lajêng marang blumbang kêpanggih
layone ingkang putra
kumambang ing ranu
Ki Supa datan wêwarta
sinarèhkên kèngêtan Jêng Sunan Kali
mapan lagyarsa dhahar

sampun kongsi kadung ing panggalih
mila datan wêwarta mring garwa
cinêgatan ing karsane
ingêntas layon sunu
sinarèkkên gènira guling
pinindha lare gêsang
siningêban sampun
nulya panggih lan kang garwa
ngenggalakên gènira bêthak kang rayi
mring pawon wus sumêkta

sigra marêk ngarsane sang yogi
datan matur sinamur kewala
jêng sunan amrih supene
nuli kang garwa rawuh
atur dhahar sampun sumaji
sêkul wuduk lêmbaran
pêpak abênipun
lan ulam balêbêt tômbra
wawutuhan tan ana kalongsacuwil
mung tugêl kèpètira

nuli wijik jêng sunan abukti
kang lêmbaran kadhahar dagingnya
tuwin pinunggêl brutune
jêng sunan nulya dangu
mring kang putra suwe tan prapti
dene suwe putrèngwang
tan tangi aturu
Ki Supa umatur nêmbah
sampun adat adangu gènipun tangi
sakit lamun ginugah

kangjêng sunan nimbali pribadi
lah Supanom sira atangia
payo dhahar lawan ingong
kang pêjah nuli wungu
lajêng mijil sigra sumandhing
mring uwa kangjêng sunan
kang putra rinangkul
jêng sunan aris ngandika
kulup payo adhahar kêlawan mami
lêmbaran kuthukira

Supaputra lajêng tumut bukti
mring kang uwa mêpês lir wong tuwa
Ki Supa runtuh êluhe
lênggahira tumungkul
kangjêng sunan sampun udani
waspa mijil ngusapan
sang tapa amuwus
lah jêbèng apa karannya
ngêmu waspa apa kang kêrasèng galih
Supa nêmbah tur wêca

milanipun kawula anangis
putra tuwan wau sampun pêjah
kalêbèng warih margine
sarêng paduka nguwuh
putra tuwan gêsang sumandhing
ngrêsahi tuwan dhahar
kraos manah ulun
jêng sunan aris ngandika
sira iku dora asih marang mami
ngaturkên kuthuk gêsang

gya lêmbaran ingkang anèng piring
gêsang malih Supaputra nyandhak
nging wus nir wulu brutune
pan dadi jêpun tukung
Supaputra supe abukti
mung bopong kuthukira
rêmêne kêlangkung
pinangku gya pinakanan
kangjêng sunan dumugèkkên dènnya bukti
abêne ulam tômbra

langkung nikmat gènira abukti
ulam tômbra dhinahar dagingnya
tan owah sirah êrine
tanapi jroanipun
datan owah daginge ênting
jêng sunan angandika
apa bumbonipun
iwak tômbra luwih eca
ingkang rayi matur bumbu urip-urip
sang tapa angandika

iya bênêr sira angarani
urip-urip urip sadayanya
kang dhahar lawan ulame
de padha uripipun
nuli tômbra kang anèng piring
anggronjal malih gêsang
ngandika sang wiku
sun arani règès sira
dene uwis dagingira ênting urip
dadia tilas ingwang

ingkang tômbra anuwun turnèki
kangjêng sunan mugi tinulusna
asih ing mina uripe
jêr saliring tumuwuh
kang gumêlar miwah kumêlip
kasrah manungsa mulya
saking Hyang Kang Agung
jêng sunan nabda tarima
ponang tômbra wus kinèn malêbèng warih
kang kinèn sigra mentar

wus pinêrnah kang tômbra nèng bèji
toya wêning kang tômbra katingal
gumawang sirah êrine
kèpèt jêroanipun
kang katingal daging tan pulih
pan dadi patilasan
kala dhaharipun
Jêng Sunan Kali nèng Tuban
ingkang tômbra kasawaban tumut sêkti
bisa katon nyeluman

wus linorot dènira abukti
mring kang rayi tuwin para sabat
wêrata murid santrine
ngandika sang awiku
putranira ingsun parabi
Ki Ênom aprayoga
warnanira bagus
lah uwis sira kariya
lamun arsa ngêtutake laku mami
arsa nganglang buwana

Rasawulan anulya ngabêkti
Kyai Supa dhèrèk mring jêng sunan
wus mijil saking kithane
ngandika sang awiku
lah ta jêbèng mangkata nuli
mring nagri Bêlambangan
aja tutur-tutur
marang anak rabinira
lamun sira tutur marang anak rabi
mêsthi tan sida lunga

Kyai Supa nêmbah sigra pamit
nuli laju marang Bêlambangan
kalilan lajêng lampahe
andum slamêt sang wiku
kur-ungkuran dènnya lumaris
sami datanpa rowang
mangalor angidul
lampahe Supa winarna
gêgancangan ngupaya marga kang aglis
numpang ing êmpu dagang

ana êmpu Madura kang prapti
Kyai Singkir nênggih aranira
Ki Supa nunut karsane
angalih aranipun
Kyai Kasa ingkang wêwangi
sami pandhe nglautan
Kasa Singkir pêthuk
ingaku kadang taruna
Kyai Kasa sêmana ginawa mampir
marang nagri Madura

sêlamine lumaku jêladri
Kyai Kasa pandhe ing lautan
ngrewangi karya calone
kawan dasa pikantuk
sami angsalira Ki Singkir
padha kuwasanira
anyingkirkên mêndhung
nyingkirkên barang prakara
anyingkirkên sato galak wisa mandi
tawa dening Ki Kasa

awêtara antuk madyèng tèngsi
Kyai Kasa nèng nagri Madura
nuli layar baitane
Sumênêp kang jinujug
êmpu bisu dipun pondhoki
wêtara madya côndra
lajêng lampahipun
prapta nêgara Koripan
milu pandhe awêtara madya sasi
lajêng mring Bêlambangan

tan winarna laminirèng margi
Kyai Supa praptèng Bêlambangan
ngalih Ki Pitrang arane
jujug wismaning êmpu
Êmpu Sarap dipun pondhoki
Pitrang kanggêp karyanya
dadi panjakipun
Ki Sarap kêlangkung suka
wit Ki Pitrang cakêp ing saliring kardi
mawèh rêsêping driya

pakaryanya Sarap nambut kardi
sabên dina marang jroning pura
mring bêsalèn pasowane
Ki Pitrang datan kantun
apan sami anambut kardi
karya dhuwunging nata
kathah karsanipun
kang jênêngi kyana patya
nèng bêsalèn anyêlani gawe lading
marang Ki Êmpu Sarap

Kyai Sarap aparentah nuli
wau marang panjak Kyai Pitrang
akarya lading tunggule
sigra kinarya sampun
tandya katur marang ki patih
sêmana wus bubaran
sêdaya ngaso wus
ki patih duk praptèng wisma
nulya lênggah astanira nyêpêng lading
anyar dèrèng kaasah

gènnya lênggah parêg lan kang siwi
maksih timur rumusuh wancinya
ingugung barang karsane
angrêbat lading tunggul
lêlandhêpe cinandhak kêni
kabêlèr astanira
niba lajêng lampus
ki patih kagyat karuna
datan nyana kang putra tumêkèng lalis
dene bêsèr sarema

ingkang layon wus ingupakardi
apan sampun kinubur sêmana
kya patih mangke karsane
anôndha ladingipun
wus ingasah nuli kinardi
amêrang wong kadosan
tan jro labêtipun
tan parah laju pralena
pinêrangkê-Kangjêng Ratu Dwarawati gêrah, Kyai Jigja lan Jakasupa sami tugur.n pêthetan kayu kumuning
laju gagrag sakala

anggarjita Kya Patih Caluring
ampuh têmên lading tunggul ika
dudu Ki Sarap kang gawe
pan amung panjakipun
mendah karya tumbak lan kêris
pantês karya batuwah
mandine kêlangkung
bok iya sun kone karya
panjak Sarab bokmanawa bisa kardi
kêris kêlawan tumbak

sampun enjing kyana patih nangkil
mring bêsalèn kêpanggih Ki Sarap
sami sowan nyambut gawe
Ki Pitrang datan kantun
awor panjak dènira linggih
kya patih angandika
Ki Pitrang tinêmbung
kinèn damêl kêris tumbak
Kyai Sarap umatur marang kya patih
sumôngga ing sakarsa

Ki Caluring angandika maring
Kyai Pitrang mangkana dêlingnya
manira angalang gawe
dika gawèkna dhuwung
ingkang ampuh sami lan lading
wingi dika akarya
lading alit tunggul
ampuhe kagila-gila
kongsi bisa putrèngsun tumêkèng lalis
margi nyêpêng ladingnya

yèn klêrêsan antuk dika kardi
mêsthi katur marang sang dipatya
manira kang ngaturake
Kyai Pitrang umatur
inggih darmi kawula kardi
awon sae sumôngga
saking bodho ulun
Ki Pitrang pinaring tosan
kinèn milih kang prayoga gawe kêris
wêsi gya pinilihan

ponang wêsi sêmana kinardi
nulya dadya amung sakêmbaran
tilam upih kris dhapure
tumbak biring kang dhapur
sampun katur marang kya patih
ki patih ngungun mulat
mula bagus têrus
Ki Pitrang tuhu prawira
wignya pandhe arikat dhangankên galih
tan suwe dadi braja

ajrih asih Ki Patih Caluring
mring Ki Pitrang langkung mamèt manah
Ki Pitrang pinrih krasane
sinarah karsanipun
saking datan sagêd malês sih
pinêlêng karyanira
dènnya yasa dhuwung
kalêrêsan sinêmbadan
sakêlangkung tarima rêkyana patih
Pitrang ingakên kadang

nuli katur marang Sang Dipati
Bêlambangan Sang Siyung Lautan
Pitrang katur sasolahe
ngartika Siyung Laut
mring aturing Patih Caluring
anuli tinimbalan
Ki Pitrang wus rawuh
nèng ngarsane sang dipatya
tunggil patih Ki Pitrang gènira linggih
kang èsmu mawèh brôngta

angandika sang dipati
marang ingkang nêmbe prapta
lah bagea satêkane
slawase nèng prajaningwang
nêmbah nuwun Ki Pitrang
sang dipati malih muwus
lah Pitrang apakaduga

agawe kêris kang bêcik
kang kêmbar lan agêm ingwang
pusakaning jagat kene
yèn kaduga sun gawèkna
kinarya sakêmbaran
Ki Pitrang nêmbah umatur
lamun wontên kang tinêpa

narik dhuwung angling malih
lah kapriye sira Pitrang
apa wus awas warnane
yèn wus awas gawèkêna
sun karya sakêmbaran
Ki Pitrang malih umatur
kawula dèrèng waspada

yèn kawula kinèn kardi
kêmbaran pundhèn paduka
pinaringna lêpiyane
lan panggenan kang prayoga
kenginga kangge muja
kang pêtêng panggenanipun
mrih kêtawis ingkang cahya

lan sajènipun kang suci
kajênêngana kya patya
Ki Pitrang kagêm ature
sang dipati angandika
marang rêkyana patya
lah yayi patih sun tuduh
anjênêngi Êmpu Pitrang

gawèkna panggonan sêpi
sarating muja bathara
kang pêtêng suci sajène
anuli Kyai Sangkêlat
winadhahan kêndhaga
sarunganira pinundhut
dhuwung pinaringkên ligan

wus tinampan mring ki patih
Ki Sangkêlat nèng kêndhaga
gya mijil saking kêdhaton
lan wêsi buda kinarya
waja pamore tunggal
sami anèng kêndhagèku
kya patih lawan Ki Pitrang

ing bêsalèn nuli prapti
nayaka wastra lan Pitrang
ginubahan bêsalène
sininggêt mawi sênthongan
apêtêng dening gubah
kya patih prêcayèng kalbu
marang Kyai Êmpu Pitrang

dhuwung pusakèng narpati
pinasrahkên mring Ki Pitrang
pinêrnah sêndhong bêsalèn
ki patih jawi gènira
lawan Ki Êmpu Sarap
anyurtèni sajènipun
kutug mênyan datan pêgat

sêmana pan sampun wêngi
Ki Supa malbèng sênthongan
amêmuja mring Hyang Manon
kang badhe dhuwung pinuja
katrima mring Hyang Suksma
dadi kêkalih kang dhuwung
katêlu Kyai Sangkêlat

katri warnanira sami
tan ana gèsèh sarema
sami sangkêlat dhapure
Ki Pitrang bakda mamuja
amatêk sirêpira
jinurung marang Hyang Agung
kang jaga turu sêdaya

Ki Sarap lawan kya patih
kêpati unggyaning nendra
sami anglindur angorok
Ki Supa mêtu singidan
angêmpit Ki Sangkêlat
mring narmada kang jinujug
pinêrnah sajroning toya

dinunung nèng sela nuli
sinasaban watu kambang
arêmpit kiwa ênggone
sigra wangsul Kyai Pitrang
bêsalèn sampun prapta
malêbèng sênthonganipun
dhuwung kêkalih tinata

anèng ing kêndhaga adi
kawarnaa wus raina
mahya saking sênthongane
amungu marang kya patya
patih agudandampan
ningali padhang gumuyu
ngandika têtanya warta

Ki Pitrang umatur aris
punika ingkang kêndhaga
katuripun sang arajèng
kawula dèrèng uninga
isine kang kêndhaga
ki patih nampani gupuh
kêndhaga sigra binuka

isine dhuwung kêkalih
pan sami dhapur sangkêlat
kêmbar tan ana bedane
ki patih gawok tumingal
aris dènnya têtanya
ingkang pundi polanipun
Pitrang umatur tan wikan

kawula datan udani
mêmuja turuning cahya
ing dalu tan winiraos
kang cahya sampun tumêdhak
nênggih dhatêng kêndhaga
dèrèng priksa warnanipun
kang dhihin lawan kang anyar

kewraning tyas kyana patih
sang kalih lumêbèng pura
sampun cundhuk lan sang rajèng
sang kadwi wus munggèng ngarsa
angaturkên kandhaga
sigra pinundhut mring prabu
ponang kêndhaga binuka

isinya katga kêkalih
pan sami dhapur sangkêlat
kêmbar tan ana bedane
dipati langkung kacaryan
mangkana ris dêlingnya
Pitrang êndi kang rumuhun
apa kering apa kanan

Ki Pitrang matur wotsari
kawula botê uninga
sumôngga ing karsa rajèng
sang dipati kewran ing tyas
nuli ngasta sarungan
sinarungkên ingkang dhuwung
sarema tan mawi rênggang

sinarungkên gênti-gênti
tan ana ing siwahira
wrôngka siji dhuwung karo
apan sami manjingira
sami ing warnanira
sang dipati malih muwus
ingkang êndi pundhèn ingwang

Ki Pitrang matur tan uning
sumôngga karsa paduka
dèrèng waspada warnane
pêpundhèn dalêm curiga
ngênglêng tyas sang dipatya
sinawang-sawang kang dhuwung
gênti-gênti manjing wrôngka

sarema tan mawi slisir
dhuwung kêmbar kamanikan
wali-wali pandangune
sang dipati mring Ki Pitrang
tan owah aturira
sumôngga karsa pukulun
langkung eram sang dipatya

angling malih sang piti
karo pisan pundhèn ingwang
sun larangi gawe manèh
dhuwung kang dhapur sangkêlat
ngamungna ingkang kêmbar
yèn ana ingkang kabanjur
iya nuli kalêbura

Ki Pitrang lawan kya patih
tur sandika sarwi nêmbah
ngandika malih sang rajèng
luwih bangêt tarimèngwang
tan ana sun walêsna
mring Ki Pitrang sêtyanipun
kongsi dèn rewangi muja

dadi kêris ingsun iki
dudu Pitrang ingkang karya
olèhe muja dewane
pratandhane datan wikan
kang dhingin lan kang anyar
kyana patih nêmbah matur
kasinggihan sabda tuwan

sang dipati angling malih
Ki Pitrang sun junjung lênggah
ing Sêndhang Sêdayu mangke
arana Pangeran Sêndhang
rabia putraningwang
Sugiyah warnane ayu
Ki Pitrang nuwun tur sêmbah

aparentah sang dipati
manggihkên kang putra kênya
kya patih dadi besane
mangku marang Kyai Pitrang
ki patih langkung suka
dhasar wus ngaku sadulur
dènira sih tan kêpalang

arame wong nambut kardi
ing pura lan kapatihan
wus tinabuh gamêlane
awêtara limang dina
unine kang pradôngga
nuli pangantèn malêbu
tinimbalan marang pura

ingiring punggawa mantri
miwah kang para bupatya
abra sinang busanane
pangantyan wus praptèng pura
lunggwèng bangsal kancana
putranira sang aprabu
nênggih sampun binusanan

amangagêm adi luwih
tangèh rêngganing busana
tuhu yèn putri kinaot
karêngga dening busana
lir murca kinêdhèpna
musthikani sang dyah ayu
wus munggèng ngarsaning rama

Pangran Sêndhang dèn timbali
praptèng ngarsa atur sêmbah
sang dipati ngandika lon
kaki Sêndhang tampanana
pratandhane sih ingwang
putrèngsun wanodya ayu
ya dadia jatukrama

Pangran Sêndhang atur bêkti
kêlangkung nuwun kawula
pinaring jimat pamine
sigra pinondhong sang rêtna
inginggahkên jêmpana
parêkan ngiring sêdarum
sami ngampil upacara

sampun mijil saking puri
pangeran jajari ngarsa
pan sarwi mandhi tumbake
sarêng praptèng pamurakan
pangran nitih turôngga
pinayungan kartas biru
tinêlacap ing pêrada

ing wuri sang rajaputri
rêspati nitih jêmpana
amêrapit jajarane
tan kocap rêngganing marga
wus praptèng kêpatihan
sigra têdhak sang rêtnayu
pinanggihkên lan Ki Pitrang

pinondhong mring dalêm aglis
ya ta sampun tata lênggah
kang ngiring pêngantèn andhèr
mijil kang ponang sunggata
sadaya sami dhahar
wrata jawi lêbêt sampun
linorot sigra bubaran

wus samya ngaso pra ngiring
tan kawarna rêsminira
bangun turut kang pangantèn
sampun atut palakrama
kèh janma kang tumingal
pêndhak dina laminipun
pêngantèn nèng kapatihan

malbèng pura mit sudarmi
arsa budhal marang Sêndhang
wus kari lan mring sang rajèng
tanapi mring kyana patya
rinilan sigra budhal
dhumatêng Sêndhang Sêdayu
wong Sêndhang mêthuk sadaya

lampahira wus lêstari
gumuruh samarga-marga
kang kamargan samya nonton
wus datan kawarnèng marga
samana praptèng Sêndhang
tumamèng ing suyasa gung
de wisma ingkang adarbya

gih Pangran Sêndhang kang swargi
kadange Nata Blambangan
seda tan darbe warise
pramila suwung kewala
mangke karsa dipatya
pinaringkên putra mantu
gih Pangran Sêndhang samangkya

kinèn têtêp apalinggih
tan owah parentahira
wong Sêndhang wus suyut kabèh
sigêg Pangeran ing Sêndhang
ya ta gênti kawarna
wau ta Ki Agêng Tarub
pan sampun pêputra priya

sajuga pêkik kang warni
sêmbada sêkti digdaya
Gêtas Pêndhawa parabe
amung sajuga punika
Lêmbupêtêng wus lena
kang putra gumanti sampun
ananging ngalih dhukuhnya

ing Sela kithanya mangkin
jêjuluk Ki Agêng Sela
dene ing Tarub samine
mung kinarya patilasan
warnanên Kyagêng Sela
mangke palakrama sampun
antuk putri ing Sumêdhang

sudarmanira sang dèwi
asal saking nagri Cêmpa
saking Arab nalurine
rajaputri ing Sumêdhang
kaprênah wayahira
lan Dwarawati Jêng Ratu
garwane Sang Brawijaya

Ki Agêng Sela samangkin
kasêngsêm mring ngèlmu rasa
olah agama sucine
pan sampun apuruita
mring Sunan Kalijaga
pinanjingakên sadulur
lawan Dipati Bintara

sih-sinihan risang kadwi
supêkêt dènnya kêkadang
sang dipati dadi anom
Gêtas Pêndhawa kang tuwa
kinarya tuwanggana
saliring rêmbag tinantun
dhinahar saaturira

Ki Agêng Sela ngrêmbagi
anêlukkên Majalêngka
sang nata pinrih Eslame
Mahaprabu Brawijaya
dèrèng manut agama
sang dipati karsanipun
kang rama kêdah pinêksa

sêmana sang adipati
sowan marang Majalêngka
Ki Agêng Sela rowange
dèn iring murid sabatnya
ing marga tan winarna
wus prapta ing Majalangu
anjujug ing kapatihan

laju sowan marang puri
wus tundhuk ngarsa narendra
ya ta wau sang arajèng
lênggah mungging bangsal rukma
kya patih lan dipatya
wus mungging byantara prabu
ngandika sri naranata

lah bagea putraningwang
anglêngkara seba mami
apa ana karsanira
nêmbah matur sang dipati
mila sowan rama ji
yèn marêngi karsa prabu
di dalêm Majalêngka
kawula suwun sang aji
gih sadaya samia lampah agama

paduka mugi Eslama
prayogi akarya masjid
kadya masjid ing Bintara
kaidenan para wali
nata ngandika aris
sasênêngan bab puniku
ora nglarangi ingwang
kang padha gêlêm nglakoni
nanging ingsun tan arsa agama Islam

kang putra merang jroning tyas
tan kadhahar aturnèki
kèndêl tan mulat ing liyan
sarirane dèn tingali
sang nata wus udani
sinamun ngandika arum
hèh patih kayaparan
sakèhing wong pandhe wêsi
apa ana kang sanggup karya curiga

katga siji dhapur sasra
kya patih matur wotsari
di dalêm êmpu sêdaya
sêpuh anèm agêng alit
tan wontên kang kadugi
dèrèng wikan warninipun
sang nata èsmu duka
dhumatêng rêkyana patih
sri ngandika lah sira dhewe mênyanga

ngupaya êmpu utama
aja age-age mulih
yèn durung ana sanggupa
anutugi karsa mami
lah wis bubara mulih
kêkalih sarêng wotsantun
wus mijil saking pura
sang kadwi sarêng lumaris
kur-ungkuran kya patih lan sang dipatya

kunêng ta ingkang lumampah
warnanên malih sang aji
têdhak marang pêpungkuran
mriksani wong nambut kardi
kêmasan lawan mranggi
myang sagunging para êmpu
pulombang Supadriya
Ki Japan lan Supagati
Kyai Êmpu Suprana miwah Ki Jigja

Panêti lan Salaita
Bêkêljati lawan Modin
Ki Mèhi lan Wanabaya
Ki Kuwung tuwin Ki Singkir
sagung êmpu rat Jawi
sami kinèn karya dhuwung
kang dhapur warna-warna
nanging tan ana nyubaki
dhuwung siji ingkang dhapur nagasasra

sri narendra pagunêman
lan dasih kang nambut kardi
hèh mranggi ingsun têtanya
gonira anambut kardi
paran kadayannèki
antuk bêrkahirèng ratu
Ki Mranggi aturira
tan angsal bêrkahing gusti
datan bukti yèn botên tampi ganjaran

sri narendra ris ngandika
ya ingsun darma nglakoni
wus pinasthi karsèng dewa
nrima ganjaran sathithik
tan olah barkah mami
lah ta sira bocah êmpu
sira matura wêca
unggwanta anambut kardi
apa sira pakantuk barkah narendra

ki êmpu maturwotsêkar
pukulun têrkadhang gusti
inggih wontên lêlangkungan
punika barkahing gusti
yèn datan wontên ugi
mung cêkap karsa sang prabu
nata malih têtanya
tukang mas matura yêkti
apa sira olèh barkahing narendra

lurah kêmasan tur sêmbah
inggih angsal barkah gusti
sabên kawula nglêbur mas
punika barkah narpati
pinasthi sabên kardi
antuk wragad kalih tangsul
sing silipa mèt amba
sêpalih tangsul sêtail
tan kêtawis warni lan wawrat tan owah

sênadyan katêngganana
kêlawan dipun wudani
malah dados rêna amba
tan pakèwêt mêndhêt silip
saking prapèn lan kowi
punika ing silip ulun
inggih arêngkang bêkta
saking bêrkahing narpati
yèn klêrêsan agêng ganjaran narendra

sang nata gumujêng suka
angandika èsmu manis
iya bênêr aturira
salir pakaryaning dasih
iya katrima ngambil
wit saking barkahing ratu
nadyan sira culika
saking suka dènnya ngambil
alantaran saka bêrkahing narendra

sayêkti ratu winênang
ngingoni ing dasih kardi
ngupaya dasih utama
marang saliring pakarti
ratu ingkang ngajèni
karyaning dasih kang èstu
tan ketang culikanya
kalingan mring karya luwih
ganjarane ngluwihi ajining karya

yèn dasih mundhak karyanya
sang nata angganjar maning
sira Êmpu Supadriya
kabèh pandhe tan ngarani
yèn sira bisa kardi
kêris siji dhapur sèwu
gêdhe ganjaran ingwang
pêsthi sun karya bupati
para êmpu ngaturakên pêjah gêsang

sri narendra ris têtanya
Supadriya putranèki
kang aran Ki Jaka Supa
dene tan ana kaèksi
tan milu nambut kardi
Supadriya nêmbah matur
di dalêm imah-imah
tinriman putri ing Tubin
ngêtutakên pun Supa marang rabinya

malih ngandika sang narpa
dene bêkja dèn trimani
marang ibu ratu Tuban
yêkti mukti tan wèh mulih
Supadriya sun tuding
mentara mring Tuban gupuh
timbalana Ki Supa
têmbungên uwa dipati
Supadriya amit manêmbah gya mentar

sampun mijil saking pura
praptèng jawi wus kapanggih
kêlawan wong tumênggungan
saupacara miranti
sêksana mangkat nuli
kawan dasa rowangipun
kunêng kang marang Tuban
ya ta gênti kang winarni
nênggih wau Sang Adipati Bintara

lawan Ki Gêtas Pêndhawa
miwah sagungpara murid
saking nagri Majalêngka
saos atur sang dipati
marang sri narapati
tan kadhahar aturipun
langkung merang ing driya
tan nêdya kondur mring nagri
apan laju mring Ngampèl sowan kang rama

jêng sunan pinuju lênggah
ingayap pra sabat murid
kasaru wau praptanya
kang putra sang adipati
ngaraspadèng sang yogi
sampun ingancaran lungguh
Kyagêng Sela ngraspada
tinarima kinèn linggih
sang pandhita ngandika panamudana

matur nuwun sang kadwinya
wusnya ngaso sawatawis
sang dipati matur nêmbah
dhumatêng sang maha yêkti
amba atur udani
mêntas marêk sang aprabu
Sinuwun Majalêngka
ing mangke amba aturi
agamia Islam sawadyabalanya

miwah masjid ayasaa
kaidènana pra wali
kadi masjid ing Bintara
sabdanipun sri bupati
sasênêngan wadya lit
kang padha nut gama rasul
nanging nata tan arsa
anglampahi gama suci
samangkyamba sajroning tyas sangêt merang

asudarma kapir buda
lêhêng ywa ingaku siwi
nuwun pangèstu paduka
mangke nagri Majapait
arsamba rêbat jurit
agami bêbukanipun
yèn manuta sang nata
linoro-Gambar masjid ing Dêmak, kapirsani saking ngajêngan katingal sadaya rêrakitanipun.Gambar masjid Dêmak, perangan ing nglêbêt, sakaguru kacariyos ingkang kadamêl saking tatal.t karatonnèki
sinalinan narendra kang gama Islam

jêng sunan aris dêlingnya
gege laku sira kaki
durung môngsa ratu buda
jangjine kurang sawarsi
yèn wus praptaning jangji
sakarsanira anggêmpur
mring nagri Majalêngka
yèn ratu Islam wus tampi
nugrahane kang ginaib iya sira

lamun pulung wus tumiba
marang ratu gama suci
sirna dhewe ramanira
sri narendra wus udani
paningalira sidik
têrus ing wacananipun
ora nyêgah mring Islam
mung sang nata datan arsi
jêr wus wikan sang nata mungkasi buda

ing samêngko kaki sira
ngupayaa pusaka ji
sarat amurba masesa
saking sih-sinihan kaki
kang dhihin mring Hyang Widhi
suwunên ingkang satuhu
tagihên mring kang karya
nugraha lan pati urip
dèn nyatakna ing tingal lan pôncadriya

rina wêngi aja pêgat
panuwunmu mring Hyang Widhi
ywa uwis yèn durung tômpa
dene ingkang kaping kalih
sagung kang para wali
suwunên pandonganipun
dèn asih gurunira
turutên wulange kaki
guru iku gêntine sudarmanira

lawan malih amintaa
batuwah pusaka aji
mring ramanta Kalijaga
kang wus olèh sihing Widhi
lawan mintaa maning
pangèstu ramanta iku
Sang Dipati Palembang
langkung sih mring sira kaki
lah anggêpên lanjaraning uripira

kang putra matur sandika
kêlangkung padhanging galih
gènira tampi piwulang
kathah karaos ing galih
kêlangkung nuwun kang sih
dhumatêng sang maha wiku
sêdalu pagunêman
kawarnaa sampun enjing
sang dipati tur pamit ing sang pandhita

catur mangaras ing pada
wus lèngsèr prapta ing jawi
datan kondur mring Bintara
laju lumampah nênêpi
amêrês ing panggalih
Kyai Gêng Sela tan kantun
lan Patih Wanasalam
kapat Sang Iman Sumantri
catur pisan kadang tunggil gurunira

awirandhungan lampahnya
Natapraja Sang Dipati
ingiring katri sudara
wisata jajah nagari
sagung kang para wali
pininta pandonganipun
sadaya sampun rêmbag
ngèstuti ngrêbat nêgari
para wali samya manjurung pandonga

kunêng Dipati Bintara
wontên kang kawarna malih
wau ta ingkang tênaya
Jaka Supa Ki Nom nami
ri sêdhêng agêng mangkin
pan sapangon wayahipun
sêlamine tinilar
mring rama langkung prihatin
siyang dalu cêgah dhahar lawan nendra

anendra ing papah gêdhang
yèn boga pindho sêsasi
manjing dadi tapanira
tinarima mring Hyang Widhi
dipun paringi gaib
Ki Ênom sêkti pinunjul
bisa awor lêlêmbat
pandhe ngawang-awang bangkit
tan kawêkèn pandhe ing sajroning toya

mangkana Supatênaya
marêk ngarsa eyangnèki
têtanya sudarmanira
matur mring eyang dipati
dhuh eyang dhatêng pundi
pun bapa lami tan mantuk
amba arsa nusula
kang eyang ngandi aris
anggèr aja nusul môngsa katêmua

ramanira lagi lunga
andhèrèk mring Sunan Kali
iya angidêri jagat
kang jinujug datan masthi
rina wêngi lumaris
datansah andon manglangut
yèn lunga tan pêpoyan
têkane datan baribin
ingkang wayah kèndêl dènira têtanya

kêsaru kang eyang prapta
carakanirèng narpati
Ki Tumênggung Supadriya
dinuta nimbali siwi
wus katur sang dipati
ing Tuban sampun cumundhuk
ngancaran kinèn lênggah
sêmana wus tata linggih
sang dipati ing Tuban anamudana

Ki Tumênggung Supadriya
sangêt nuwun amangsuli
anuli sinungan mucang
tan dangu dhaharan mijil
langkung sukaning galih
dipati myang ki tumênggung
denebisa kêpanggya
sukaning tyas tanpa pami
wusnya aso umatur Ki Supadriya

sang dipati lampah kula
ingutus sri narapati
kinèn nimbali Ki Supa
kinêrig anambut kardi
sagung êmpu rad Jawi
kinêrig mring Majalangu
sami kinèn akarya
dhuwung pusaka narpati
dhapur nagasasra nging tan na kaduga

mangsuli sang adipatya
sumôngga ing asta kalih
nanging ta putra andika
nuju kesah ngiring-iring
dhumatêng Sunan Kali
sampun lami datan mantuk
punika wayah dika
Supaputra mêntas nangis
tanya bapa arsa nusul kula ampah

sigra têdhak Supadriya
marêpêki wayahnèki
Supaputra gya cinandhak
binopong ginawa linggih
têtanya Supasiwi
sapa bopong marang ingsun
nauri Supadriya
kakèkira ingsun iki
iya ingsun bapakane ramanira

Ki Supatênaya bungah
tinuduhkên eyangnèki
lir kêpanggih ingkang rama
bungahe Ki Supasiwi
ya ta kèndêl sawêngi
Supadriya Ki Tumênggung
enjing nuli pamitan
marang Sang Dipati Tubin
Supaputra kêlayu mring eyangira

tumut marang Majalêngka
dipun ampah ibunèki
nging ki ênom datan kêna
malahmangkat andhingini
ngandika sang dipati
marang putra sang rêtnayu
lah nini turutana
putranira malah dhingin
ki tumênggung lumampah ana ing wuntat

Supadriya nitih kuda
ingkang wayah binoncèngakên ngarsi
langkung suka ki tumênggung
adarbe wayah priya
Supaputra dhasar pêkik warnanipun
samarga-marga cangkrama
sakarsane dèn turuti

ing marga datan winarna
sampun lêpas wau dènnya lumaris
wus prapta ing Majalangu
laju malêbèng pura
ki tumênggung sigra cundhuk lan sang prabu
Supadriya atur sêmbah
dewaji atur udani

lêpating lampah kawula
animbali pun Supa tan kapanggih
kesah milwa gurunipun
Jêng Sunan Kalijaga
tan kantênan purugipun kang jinujug
punika Supatênaya
pun Ênom ingkang wêwangi

mila lare kula bêkta
kang kula mrih Supa nuntêna prapti
angandika sang aprabu
ya bênêr aturira
sri narendra ngandika mring Supasunu
lah ta bayi apa sira
bisa pandhe gawe kêris

yèn wus bisa pandhe sira
ingsun uga gawèkna kêris siji
ingkang aran dhapur sèwu
yèn bênêr karyanira
mêsthi sira sun ganjar bumi kang agung
sun angkat lungguh bupatya
lawan sun paringi putri

Ki Ênom umatur nêmbah
dèrèng sagêd kawula pandhe kêris
bilih wontên karsa prabu
sagah dèrèng kantênan
datan selak mring karsanira sang mulku
nging wontên panuwun amba
sagunging gêrangan wêsi

tuwin kang rujadan tosan
pinagutna munggèng têpining jladri
pasisir lèr prênahipun
inggih panuwun kula
wit punika dununging bêsalèn ulun
anèng madyaning samodra
pilih janma kang udani

sang nata gawok tumingal
mring aturing nênggih Ki Supasiwi
tan môntra lare turipun
dene kadi wong tuwa
sri narendra anuruti karsanipun
mangkana aris dêlingnya
iya sira sun turuti

panuwunmu Supaputra
gung gêrangan lawan rujadan wêsi
myang sagunging para êmpu
padha angatêrêna
mring Ki Ênom angambila wêsi agung
kèhing wêsi Majalêngka
gawanên yya ana kari

atêrêna marang Tuban
pagutêna munggèng têpi jaladri
bocah ingsun Majalangu
kang padha anggawaa
sagung kuli aja ana ingkang kantun
ingkang kinèn nêmbah mentar
sampun mijil saking puri

wus prapta ing pagêlaran
para êmpu panggih lan rowangnèki
miwah sikêp Majalangu
kang kinèn gawa tosan
wus sumêkta sigra mangkat ki tumênggung
ingkang ngiring Supaputra
angalèr marang pasisir

kunêng ta ingkang lumampah
kawarnaa ingkang kesah wus lami
Pangeran Sêndhang winuwus
kêlawan ingkang garwa
anèng dalêm pangeran èngêt dèn utus
marang Sunan Kalijaga
ngulati pusaka aji

lawan èngêt garwa putra
ingkang kèri anèng nagari Tubin
pangeran aris amuwus
pamit mring garwanira
adhuh mirah lilanana raganingsun
aku tuwi marang Tuban
ingsun tilar lare alit

yun uning apa uripa
putranira kang kèri anèng Tubin
sang dyah tan mangsuli wuwus
nging kumêmbêng kang waspa
awit nêdhêng pêpasihan sang rêtnayu
marêngi garbini tuwa
dungkap sapta côndra nênggih

langkung wrat tinilar priya
yèn ngampaha sang rêtna langkung ajrih
pangeran wus pirsèng sêmu
kang garwa pêpasihan
nanging pangran tan liya kaciptèng kalbu
mung dhuwung Kyai Sangkêlat
kang siningitkên nèng kali

pangeran ngimur ing garwa
nèng paprêman tansah ingarih-arih
supadya lêjaring kalbu
èsmu rum ngandikannya
dhuh dhuhanggèr kang sawang ratih swarga gung
satuhu sêtya mring priya
lah garwèngsun donya ngakir

pun kakang tan nêdya pisah
lawan sira pujanku wong jukining
akathah mêmanisipun
lir kombang ngisêp sêkar
ginunturan srênggara lêjar tyasipun
datan lênggana ing karsa
tangèh rêngganing kang rêsmi

tan kawarna asmaranya
sampun lênggah sarimbit kakung putri
Pangran Sêndhang manabda rum
dhuh mirah ingsun wêkas
akèria lamun lair putraningsun
yèn priya wèhana aran
Jaka Sura aprayogi

kêlamun mahya wanodya
sakarsanta yayi dènnya ngarani
lan iki têtilar ingsun
calon kris kalih wêlas
kèh sawabe rawatana dèn barukut
sun buntêl upih sêdaya
wus padha ingsun talèni

wus têlas pawêlingira
ingkang garwa ingaras wanti-wanti
wus tinimbul ingkang êmbun
sang dyah mangaras pada
pangran mijil rangu-rangu tindakipun
ketang trêsnaning kang garwa
datansah mandhêg tumolih

wus laju pangran tindaknya
saking Sêndhang tan mawi rowang siji
sêsingidan lampahipun
ngidul mring Bêlambangan
angampiri rawatanira kang dhuwung
pusaka Kyai Sangkêlat
kang siningitkên ing kali

ing marga tan winarna
Pangran Sêndhang Bêlambangan wus prapti
narmada ingkang jinujug
ngambil rawatanira
Ki Sangkêlat anèng sangisoring watu
pitung sasi nèng jro toya
tan têlês kinum ing warih

duk sêmana wus ingêntas
saking toya nuli binuntêl upih
kinalungkên munggèng gulu
pangran lajêng tindaknya
murang marga tumrun jurang munggah gunung
kalunta-lunta lampahnya
pringgabaya tan kaèksi

siyang dalu wisatanya
ngalor ngulon Tuban sinêdyèng galih
sigêg gênti kang winuwus
nênggih Ki Supaputra
nèng samodra apandhe sajroning ranu
lawan êmpu Majalêngka
apandhe pinggir jaladri

wau ta Ki Supaputra
sakèh wêsi Majalêngka binasmi
wêsi gêrangan sagunung
anèng pinggir sagara
kang binasmi anèng sajronirèng ranu
lêbur awor lawan toya
datan ana dadi kêris

kêrig wêsi sanêgara
dèn dhatêngkên munggèng pinggir pasisir
binasmi sajroning ranu
lêbur tan môntra gatra
datan ana ingkang warna dadi dhuwung
miwah ingkang nèng dharatan
karya dhuwung tanpa dadi

kawarnaa kangjêng sunan
kang asrama anèng ing pulo upih
wus priksa pulunanipun
kabutuh sanggupira
karya kêris dhapur sasra mring sang prabu
gung wêsi binasmi têlas
ora ana dadi kêris

kangjêng sunan wlas tumingal
ingkang putra pinardi mring sang aji
kêrigan kabutuh laku
anuli pinarpêkan
kadya thathit kangjêng sunan tindakipun
sakêdhap netra wus prapta
ing Tuban jujug jêladri

ing prênahe Supaputra
kangjêng sunan kèndêl nyampar ring wari
langkung panas ingkang ranu
prabawa Supaputra
dènnya pandhe ububan gêrananipun
aparon dhadhêngkulira
supit darijinya kering

sikut kanan pukulira
gunging wêsi pinukul tanpa dadi
kangjêng sunan nuli rawuh
kang putra tinimbalan
lah Ki Ênom amêntasa saking ranu
sun arsa panggih lan sira
kagèt Supaputra mijil

sampun minggah ing dharatan
prapta ing ngarsaning uwa ngabêkti
rinangkul lungayanipun
jêng sunan angandika
ya mulane sira pandhe anèng ranu
Ki Ênom umatur nêmbah
môngsa boronga sang yogi

sadèrènge matur amba
jêng sinuwun nênggih sampun udani
angandika sang awiku
ya bênêr aturira
sira iku kaki kabutuh ing laku
nyanggupi karyaning bapa
dudu traping wong kinêrig

nambungi karyaning bapa
sawêtara aja kapara ngarsi
ingsun kaki asung tuduh
wong sanggup sira tuwas
bokmanawa ana pitulung Hyang Agung
angganjar mring titahira
nrimaa panduming Widhi

ingsun kaki datan nyana
sira bisa pandhe sajroning warih
marga wikan iya ingsun
kêris nèng jro samodra
iki wêsi kodrat gêdhene saklungsu
Ki Supaputra manêmbah
anyadhong nampani wêsi

mangkana Ki Nom aturnya
dene alit punapa dados kêris
dene punika sagunung
tosan ing Majalêngka
botên wontên kang dadya kinarya dhuwung
Sunan Kali angandika
iku padha karo wukir

kang wêsi anut ing sabda
sanalika agêng saengga wukir
Supaputra kagyat dulu
asta kawratan tosan
sinèlèhkên saya wêwah agêngipun
pan anglir prabata suta
mitênggêngên Supasiwi

kawarnaa kang lumampah
Pangran Sêndhang kondur dhumatêng Tubin
nèng marga miyarsa tutur
pra êmpu Majalêngka
nambut karya pasisir lèr prênahipun
anuli Pangeran Sêndhang
nurut marga mring pasisir

wus prapta ing prênahira
dènnya pandhe êmpu ing Majapait
pangeran sarêng andulu
marang raka jêng sunan
ri saksana majêng ngarsa awotsantun
umangsah mangaras pada
rinangkul wus kinèn linggih

jêng suhunan angandika
dene lawas jêbèng paran ing kardi
pangeran wotsêkar matur
solahing lampahira
saking purwa madya praptèng wusana wus
sang tapa aris ngandika
lah jêbèng sirantuk bathi

Pangran Sêndhang matur nêmbah
inggih darmi kawula anglampahi
saking barkah jêng sinuwun
jêng sunan malih nabda
mring Ki Ênom apan sarwi ngasta dhuwung
lah iki karyanên pola
gêdhe cilike kang kêris

Ki Ênom dangu tan ngucap
langkung èwêt dening agênging wêsi
sangêt kewranirèng kalbu
jêng sunan asung wikan
marang Supa jêbèng apa sira pandung
lah puniku putranira
Ki Ênom diwasa mangkin

Ênom iku ramanira
lah ing nguni sira angarsi-arsi
sarêng dulu kalihipun
gapyuk arêrangkulan
ingkang putra ngabêkti tansah rinangkul
ingaras êmbunanira
karweka suka tan sipi

sawusnya arêrangkulan
pangran tansah onêng marang kang siwi
sang tapa ngandika arum
lah kaki Supaputra
nuli wêsi saklungsu karyanên dhuwung
Ki Ênom matur sandika
wêsi sampun alit malih

manut sabdane jêng sunan
ingkang wêsi gênge saklungsu malih
sêmana ingambil gupuh
marang Ki Supaputra
nuli nêmbah nuwun amit malbèng ranu
pandhe nèng jroning samodra
datan dangu dadi kêris

sigra Supaputra mêntas
dhuwung katur dhatêng Jêng Sunan Kali
tinampan nuli dèn ukur
tinandhing Ki Sangkêlat
gêng panjange tanapi ing êlukipun
muhung kaot mawi naga
dumunung munggèng gêgandhik

kangjêng sunan angandika
kêris iki dhapure sun arani
nagasasra dhapuripun
de sira sanggup uga
karya kêris ingkang aran dhapur sèwu
kang dadi karsaning nata
iki kêris sèwu siji

amung sawiji naganya
dene dhapurira wisnu puniki
sêgarawedang ranipun
awit anggone karya
nèng sêgara apanas rasaning banyu
pantês agêming narendra
aturna marang sang aji

kang dhuwung sigra tinampan
mring Ki Ênom jêng sunan nabda malih
lah nya jêbèng ingkang dhuwung
pundhènira sangkêlat
Pangran Sêndhang manêmbah nuwun turipun
kawula ajrih nganggea
mênawi katlisut malih

kawus kang sampun kêlampah
lawan malih sabda tuwan ing nguni
sangkêlat agêming ratu
mangke kula sumôngga
jêng panduka kang sampun jumênêng ratu
mêngkoni ing tanah Jawa
kangjêng sunan nabda malih

ya uwis ingsun tarima
bênêr sira tan milu darbe waris
kang wajib warising ratu
iya kang pancêr lanang
lah ta uwis sebaa mring Majalangu
sigra kondur kangjêng sunan
sakêdhap wus tan kaèksi

Pangeran Sêndhang sêksana
pêpanggihan lan êmpu nambut kardi
nèng pasisir pêpak sagung
Tumênggung Supadriya
langkung suka panggih lawan putranipun
datanapi ingkang wayah
Ki Ênom kang nambut kardi

anèng sajroning sagara
sampun dadya kang dhuwung sèwu siji
wus winartan para êmpu
sadaya sukèng driya
nuli bubar mundur marang Majalangu
ing marga datan winarna
lir sarkara lampahnèki

Taksih wontên sambêtipun.Manawi dipun pirsani sagêbyaran, suraosing sêrat punika kathah ingkang sajak: anèh, mokal utawi nyalênèh. Mila kathah-kathahipun para mudha wontên ingkang lajêng anggumuni têrkadhang ngantos dumugi maibên . Makatên wau sabab saking anggèning botên pinanggih ing nalar, kados ta: kawontênanipun widadari Dèwi Nawangwulan, ingkang lajêng botên sagêd mabur namung jalaran saking panganggenipun kapêndhêt dening Jaka Tarub, dados sok makatên punapa widadari punika namung kados pêksi kemawon, manawi dipun barundhuli êlaripun lajêng botên sagêd mabur, utawi sok makatên ingkang anggadhahi katiyasan sagêd mabur punapa panganggenipun, dados sanès katiyasaning kawidadarènipun. Mustakaning masjid ing Dêmak, kenging kagathukakên kalayan mustakaning masjid ing Ngarab. Pusaka Kyai Condhongcampur Bôndawala kalayan Kyai Sangkêlat, sarta salajêngipun ngantos oncat, lan sanès-sanèsipun.Gumun sarta pamaibên wau pancèn inggih wontên lêrêsipun, jêr panggrayangipun namung sarana nalar utawi pikiran, rèhning babagan wau nama rungsid, mila langkung prayogi manawi karsa analusur sarana wêninging raos, kalaras ingkang ngantos cundhuk, bokmanawi mangke sagêd manggih raos ingkang marêmakên, lan lajêng ngandika: O kok iya bênêr. Lah têka samantên muluking panggalihipun para sarjana, yêyasaning saloka ngantos botên gampil ginagapan.Ki De BraSang Prabu Brawijaya siniwaka, lajêng sowanipun Kyai Agêng Sela lan Adipati Bintara.