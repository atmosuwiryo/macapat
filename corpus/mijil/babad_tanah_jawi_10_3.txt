angandika sang nata amanis
lah ta putraningong
sun tingali sira wus agêdhe
pan wus pantês sikêp anak rabi
pan ing karsa mami
rabia nak ingsun

iya ingsun olih tingal bêcik
putri ing Carêbon
aprayoga iya ing warnane
lan maninge putraning bupati
amêngku nagari
padha trahing ratu

lamun sira panuju ing ati
maring tuduh ingong
tingalana sang putri warnane
lah mintara mring wisma dipati
ing Carêbon kaki
mangkata tumuluy

ingkang putra tumulya wotsari
dènnya mundur alon
jêng pangeran ambanjur lampahe
tan kawarna ing marga wus prapti
wismane dipati
pan sampun atêmu

 Adipati Carêbon wus uning
atampi pasêmon
yèn pangeran dipati praptane
mring Carêbon anênontoni
ing putrinirèki
dipati agupuh

sampun marêk sang raja pinutri
ayunira kaot
lampahira pan rada ginawe
sang dyah ayu tuhu yèn rêspati
wadane sawiji
rada wani kakung

jêng pangeran dipati ningali
manahira adoh
dening lanas sang putri tingale
datan ana tinaha ing ati
manggihi têtami
dahat dening purun

sampun waspada dènnya ningali
tan ana karaos
ya ta têbih pangeran tingale
tan antara pangeran sigramit
nulya sang dipati
ngatêrakên sampun

tan kawarna laminya ing mangkin
sanès winiraos
Wirarêja kocap gadhuhane
wus alawas amêpêk birahi
ingkang saya adi
warnanira mancur

amangun kiswa sang dyah birahi
kasmaran kang anon
arsa mampir ngabèi wismane
Wirarêja Pangeran wus prapti
malêbêt ing kori
anèng lataripun

sang dyah rara kapanggih ambathik
pandhapa wirangrong
kagyat mulat pangeran tingale
sang dyah rara nulya anglungani
bari nolih-nolih
amaoni gêlung

wus malêbêt ing wisma tumuli
kawarna sang sinom
jêng pangeran kadaud prayane
langkung êla-êla aningali
datan kêna angling
kagugu kang gêlung

Wirarêja agupuhningali
adipati anom
pinalayon angrangkul padane
Wirarêja matur awotsari
baya wontên kardi
sampêyan pukulun

kadingarèn pinarak mariki
adhuh gustiningong
pinanduka pinarêkna anggèr
pangeran maksih tan arsa angling
tan ana kaèsthi
mung wau kang gêlung

angandika pangeran aririh
paman sun atakon
èstri wau sintên kang aduwe
punapa putra dika pribadi
Ki Wirarêja ngling
aris aturipun

adhuh gusti amba apan darmi
anggadhuh kemawon
gêgadhahanê ramandikanggèr
asalipun pawèstri puniki
saking Surabanggi
Mangunjaya sunu

duk kapanggih èstri dèrèng akir
kature sang katong
tiningalan mring nata gêdhene
dadya ginadhahakên ing mami
benjing yèn birahi
karsane pinundhut

dika dalêm benjing yèn birahi
aturna maringong
mangke sang dyah sêdhêng birahine
benjing Kêmis arsa kawulèki
kasaoskên gusti
katura sang prabu

jêng pangeran amiyarsa warti
sangsaya anglamong
sigra bubar tan amit undure
wus anitih kuda cinamêthi
anandêr kapati
kang angiring kantun

sampun prapta ing dalêmirèki
lajêng mring paturon
pan kalangkung kasmaran galihe
sang dyah rara kacipta ing ati
tan kêna abukti
tansah mangu-mangu

êmban inya garjita ing ati
mulat ing sang anom
dene tan kêna dhahar asare
wus kaduga ingkang dadi brangti
kèn êmban agipih
dhatêng eyangipun

tan asuwe kèn êmban wus prapti
Surabayan kang wong
nikèn êmban anangis ature
aturira êmban mring dipati
wayah dika gusti
tansah lêng-lêng mangu

pan kasmaran wingi aningali
ing dyah ayu kaot
Wirarêja pawèstri ênggone
sêsêngkêranira sri bupati
asaling pawèstri
ing Surabayèku

atmajane pun Mangunjayèki
pinundhut sang katong
pan punika kang dados brangtine
wayah tuwan tan kêna aguling
datan arsa bukti
mangke têksih mujung

jêng pangeran kagyat miyarsèki
aturing pamongmong
pan kewuhan sajroning nalane
saking ajrih maha sri bupati
dan Sang Ratu Pêkik
manahe anglampus

dening kang wayah anahên brangti
atêmah anglamong
dêdimène ingsun lampahane
nadyan duka asring narapati
tumêka ing jangji
pan ingsun wus sêpuh

putuningsun aja kongsi brangti
atêmah anglamong
ingkang garwa ingandikan age
sampun prapta sadaya kang rayi
sang dipati angling
payo padha labuh

apan iya mas putu dipati
kedanan wong wadon
pan sang nata sêsêngkêranane
mêngko payo padha labuh pati
kang garwa nuruti
kinanthi kang putu

sang adipati amuwus
saosa tandhu lan joli
kang kinon sigra lumampah
tandhu joli wus cumawis
sang adipati lumampah
kang para garwa angiring

para garwa nitih tandhu
pawongan lumampah sami
tan kawarna lakunira
Kawirarêjan wus prapti
kang tunggu lawang tumingal
yèn ratu pêkik kang prapti

sampun matur gustinipun
Ki Wirarêja agipih
amêthuk ing paregolan
mêndhak sarwi matur bêkti
Ki Wirarêja aturnya
sampeyan pinarêk ngriki

kawula turi tumanduk
ing wisma kawula gusti
wus lumêbu akaliyan
miwah sêlir para nyai
sami malêbu sadaya
wus prapta sami alinggih

sang adipati amuwus
Ki Wirarêja nak mami
praptaningsun iki uga
ana tutur ing sirèki
nênggih putra pakanira
kae putu mas dipati

pan ing mangke anggung wuyung
satêkanipun ing ngriki
ing mangke karsa manira
yèn sêmbada lan sirèki
gêgadhahan pakanira
rara kênya ingkang adi

pan ing mangke ta puniku
sun jaluk tambaning agring
yèn ana dukaning nata
katêmua maring mami
nadyan têmah ana pêjah
manira kang anglabuhi

Ki Wirarêja amuwus
punika nênêdha mami
sampeyan adarbe karsa
amundhut dhatêng pawèstri
kawula dahat lênggana
ajrih dhatêng sri bupati

punika pan sampun katur
mila ginadhahkên kami
kariyin dèrèng diwasa
ing mangke sampun birahi
pan inganti kalamôngsa
benjing katur ing nrêpati

sampeyan arsa amundhut
dhumatêng èstri puniki
dados punapa kawula
katura dhatêng sang aji
mandahane ingkang duka
kawula dipun pêjahi

ratu pêkik pan anjêtung
kèwêdan sajroning galih
amiyarsa aturira
Wirarêja ambênêri
sang adipatya kèwêdan
tumulya alon dènnya ngling

Ki Wirarêja nak ingsun
bênêr saking ing sirèki
ajrih dukaning sang nata
nanging ta wruhanirèki
pan manira datan salah
anjaluk marang pawèstri

ing sabênêr-bênêripun
punika wêwêngkon mami
wong têka ing Surabaya
pantês putu kang darbèni
kewuhan ing manahira
Wirarêja tan kênangling

pangeran malih amuwus
Wirarêja anak mami
yèn ana dukane nata
manira kang anangguhi
lah ta iki sisim ingwang
ingsun asungkên sirêki

intên kalih rêga sèwu
kalawan dhuwung kêkalih
manira lila ing sira
aja walang ati malih
para garwa sigra ngucap
mring rabine ki ngabèi

ni bok mantu awèh ingsun
kancana kalawan picis
lan iki ingkang busana
lah tampanana nak mami
rabine Ki Wirarêja
suka tyasira ningali

sêsotya tinampan sampun
pan sarwi mojar ing laki
kiyai kaya punapa
dika mênêng-mênêng iki
kaya ta ajrih ing nata
jêng pangeran anangguhi

lawan bênêr ujaripun
pangran ingkang andarbèni
pan angsal ing Surabaya
wêwêngkone kangjêng gusti
layak lamun kagarwaa
maring pangeran dipati

môngsa dukaa sang prabu
yèn pangeran ingkang ngambil
wingi ingsun amiyarsa
pangeran tinari krami
mêngko ta kapasang yoga
ana kang dipun karsani

sanadyan dadosa bêndu
pan ana ingkang nangguhi
puniku karsa manira
sang rara katura mangkin
pangeran brôngta angarang
malar dadia jêjampi

Ki Wirarêja wus kenyut
kagunturan mring kang rabi
sang rara sigra ingundang
wus prapta ngarsanirèki
sigra ingkang para garwa
sang rara sampun kinanthi

sang adipati amuwus
Wirarêja putra èstri
iki silih wruhanira
gawe orêg ing nagari
dadi dukane sang nata
yèn sisip ambêbayani

wus sun jarag yèn alabuh
nanging sêdyaningsun iki
putuningsun waluyaa
tulusa wibawa mukti
ingsun kang anglakonana
lara tumêkaa pati

pasthi sang nata yèn bêndu
Wirarêja putra mami
singa benjing kasarakat
kadukan dening nrêpati
nanging wus karsaning Suksma
mapan tan kêna gumingsir

lah anak amita ingsun
Ki Wirarêja tur bêkti
sang dyah rara wus binêkta
tinitihakên ing joli
pangeran ing Surabaya
wus bubar lampahe aglis

lampahira pan ambanjur
prapta kadipatèn aglis
lumêbêt sang adipatya
ingiring ing para rabi
Sang Dyah Hoyi namanira
binêkta sampun kapanggih

kalawan sang rajasunu
pangeran ngandika aris
mas putu ja manggung brôngta
manira angsal jêjampi
saking ing Kawirarêjan
patut kinarya akrami

lah ta nyawa putuningsun
pangeran suka ing galih
sang rajaputra kasmaran
tumingal ing dyah kang adi
manahe tanpa rereyan
kang eyang sampun udani

lah ta nyawa putuningsun
aja sira walang ati
yèn ana dukaning nata
manira kang anangguhi
tumêka ing lara pêjah
manira kang anglabuhi

kang wayah alon amuwus
sarwi sira awotsari
pangeran ing Surabaya
angling putu ingsun mulih
kariya pêpêngantenan
sigra bubar sang dipati

sampun rawuh dalêmipun
kawarnaa ingkang kari
rajaputra ing Mataram
anulya nambut sang dèwi
binêkta maring paprêman
sang dyah ayu kongah-kangih

rajaputra angrêrungrum
dhuh mas mirahingsun gusti
kawula atur uninga
lami kawula ningali
wong ayu maring ing sira
tan kêna dhahar aguling

andina-dinagung wuyung
amung sira kang kaèsthi
ing mêngko angrasa gêsang
apanggih lan sira gusti
lir kadi katiban wulan
nêdhênge purnama sidhi

sang dyah ayu aris matur
manawi botên sayêkti
sampun watêke wong priya
yèn darbe karsa mring èstri
lamun dèrèng kalampahan
basanipun sanggup asih

yèn katutugan ing kayun
aglis mungkure tan sipi
punika kawula mirsa
lumrah ujaring pawèstri
watêking priya mangkana
pilih kakung kang sayêkti

angandika rajasunu
adhuh ariningsun gusti
bênêr kaya ujarira
katêmu ujaring jalmi
yèn mungguh ingsun mas mirah
têka andêlên mas yayi

muga timbila sagênuk
yèn ingsun cidra mas gusti
kithinga tanganku kiwa
tumulya angling sang dèwi
ping kalih atur kawula
rêraga kawula gusti

rumiyin pan sampun katur
dhatêng rama padukaji
dening ing mangke paduka
akarsa dhatêng ing kami
manawa duka sang nata
kawula dipun pêjahi

rajaputra alon ngrangkul
tur sarwi angaras pipi
arum ingkang pangandika
dhuh mas mirahingsun yayi
manawa duka jêng rama
pan ora ingsun gingsiri

nadyan tumêka ing lampus
wong kêkalih kang nglampahi
rajaputra angrêrêpa
arsa dhatêngakên kapti
angungkih padoning wastra
sang dyah tangkis sarya angling

dhuh pangeran kae sampun
andika arsa punapi
astane ya guragapan
kang raka ngaras sarya ngling
dhuh mas mirah kang sun têdha
kang dadi usada agring

yêkti ingsun mati wuyung
yèn sira tan anjampèni
yêkti sun pêjah ing ngarang
yèn sira tan tulus asih
kang kakung sira ngrêrêpa
sang dyah ayu wus kagimir

kagunturan ing pangrungrum
sang dyah sampun angladosi
sang kakung nêkakkên karsa
tutug kang akaron rêsmi
sarêng wayah byar rahina
sampun bêdhah kutha Mêsir

tan kawarna laminipun
rajaputra langkung asih
kalihe sami katrêsnan
ri sampun alami-lami
sang nata andangu sang dyah
katur yèn sampun apanggih

kalawan sang rajasunu
mila kalampahan panggih
pangeran ing Surapringga
punika kang anangguhi
sang nata kalangkung duka
mirsa sang lwir gêndhis panggih

sri narendra kalangkung aruntik
mring kang paman Pangran Surapringga
kumêjot padon lathine
Sri Narendra Matarum
sangsaya kagugu kariyin
duk Pangran Surabaya
kala atur-atur
sata bakisar mring nata
sri narendra dukanira anêkani
mring Pangran Surabaya

malah sampun pangran dèn têlasi
kalawan saanak putunira
wong patang puluh cacahe
kang tinêlasan wau
dening Sri Narendra Matawis
sadaya ngêmu waspa
sakwèh kang andulu
dêning ta datanpa dosa
kawarnaa Kyai Wirarêja malih
dinukan ing sang nata

kinesahakên saanak rabi
dinèkèk nagri ing Pranaraga
lami-lami têmahane
Wirarêja puniku
pinêjahan dhatêng sang aji
wau kangjêng pangeran
dipati winuwus
dinukan dhatêng sang rama
sri narendra asangêt dènira runtik
timbalannya mangkana

lah timbalana sang adipati
Sahoyi iku dèn patènana
gya dèn patènana dhewe
yèn tan kalakon iku
sayêktine si adipati
pan dudu anak ingwang
sapamirsanipun
pangran timbalan ingrama
sakêlangkung asakit sajroning galih
sang rara gya pinatyan

anèng pangkon cinublês pribadi
pêjahira sang rara punika
Ki Mangunjaya anake
ri sampun ing puniku
jêng pangeran dipati aglis
tinundhung mring Lipura
dening dalêmipun
ing kadipatèn sêmana
jinarahan èstrinipun dèn boyongi
linêbêtakên pura

miwah rajabrana apan ênting
jinarahan tan wontên kantuna
punapadene dalême
sakadipatèn lêbur
apan têlas dipun obongi
tan winarna laminya
dhawuhing bêbêndu
pangeran wus ingapura
de sang nata wus tinêtêpakên malih
ing dalêm kadipatyan

sêmana sang prabu ing Matawis
apan owah lawan kina-kina
lamine tan kadi mangke
kang gêlarakên wau
wêsiasatira nglangkungi
kathah ngalap-alapan
mantri myang tumênggung
bupati miwah santana
sami risak manahe wong sa-Matawis
jalajat praja rêngka

akathah wau ingkang winarni
grahana surya kalawan wulan
limunan obar-abire
dalu lintang kumukus
udan salah môngsa kang prapti
jalajat ing nagara
rêngka kèh kadulu
ya ta ingkang kawarnaa
Jêng Pangeran Dipati Anom Matawis
kang rudatin ing nala

kang tansah dados brôngta wiyadi
sasedanira waukang eyang
kang dados wode galihe
Pangran Surabayèku
dening kêdhik dosanirèki
kongsi tumêkèng pêjah
sanak putunipun
miwah kang para santana
ing Mataram tan ana eca kang galih
myang bupati sadaya

nanging para bupati Matawis
amung kang tansah ingarsa-arsa
kang prayoga jumênênge
narendra nèng Matarum
pra santana miwah bupati
sadaya sami rêmbag
pangran jênêngipun
nanging pangeran dipatya
duk sêmana tansah kewran jroning galih
dening tansah kang rama

yèn jumênênga anèng Matawis
kayapriye ênggèn angêndhiha
ing rama prabu jênênge
mandah ta ucapipun
nagara lyan ingkang ngraosi
iya kocaping jana
katujua purun
bapa amêcah atmaja
dadya pangran dipati tansah ngulari
kang kinarya warana

angulari kang prawira sêkti
watara kang kawawi amrata
nagara Mataram kabèh
nanging ta dèrèng antuk
kang karaos dados ing kanthi
ingkang amiwitana
ing karsa puniku
anêlukêna ing wadya
ya ta pangran dipati micarèng ati
mangkana ciptanira

datan ana prayogane malih
liyana si eyang ing Kajoran
sun karya ling-aling mangke
dening prakosa iku
lan asêkti sangêt tapèki
si eyang ing Kajoran
ing wataraningsun
kawawa bêdhah Mataram
adipati anom wus kinèn nimbali
lêlurahe têtiga

kang aran Pranantaka lan Sêndhi
katiga aran Ki Ondakara
wus samya praptèng ngayune
pangran dipati muwus
lah dèn padha kaparèng ngarsi
iya sira dèn bisa
ngong duta sirèku
alah iya ta turêna
sêrat ingsun mring eyang Kajoran aglis
pema wawêkas inghwang

lah dèn kondang si eyang mariki
mêmatur yèn ingsun duwe rêmbag
mring eyang Kajoran mangke
apranata wotsantun
Ondakara nampèni tulis
kalih wus atur sêmbah
lumèngsèr ing ngayun
lêlampah agêgancangan
dahat dhêmit lampahira tan winarni
wus prapta ing Kajoran

Pranantaka wus akintun wêling
dhatêng sira panêmbahan rama
kalamun wontên dutane
dipatyanom Matarum
lampahira amawi tulis
Pangran Kajoran sigra
têdhak dènnya lungguh
arsa manggihi dhatêngan
apan sampun tinimbalan duta kalih
ngawe dèn maring ngarsa

ri sampunnya samya tata linggih
Ondakara aris aturira
lampah kawula kinèngkèn
de wayah tuwan iku
Jêng Pangran Dipati Matawis
kinèn amba marêka
ing tuwan pukulun
kinèn ngaturakên sêrat
Pangran Kajoran agya atampi tulis
sêrat sigra binuka

gya winaca sinuksma ing ati
pèngêt bêbukaning ingkang sêrat
jêng pangeran dipatine
kaatura puniku
mring pun kaki Kajoran nênggih
ingkang adi utama
ri sasampunipun
ingkang kadya sapunika
wiyosipun andika kula aturi
pinarêk ing Mataram

saking èmênge kang manah mangkin
mila kawula tari andika
pan tan wontên prayogine
kang madhangênèng kalbu
liya saking pun kaki ugi
kang jungjung awak ingwang
tan ana lyanipun
mung pun eyang ing Kajoran
ingkang yogya mangkê kawula tangisi
sampuning maca surat

panêmbahan mênggah jroning galih
kaya ngapa baya ingkang karsa
jêng pangeran iki mangke
datan anduga ingsun
pasêmone kang sêrat iki
dening ngong tinimbalan
tan kawarna sampun
kering Pangeran Kajoran
mring Mataram datan kawarna ing margi
ing kadipatèn prapta

Ki Pranantaka wus atur uning
mring gusti pangeran adipatya
yèn pangeran prapta mangke
Pangran Kajoran nêngguh
aris mojar pangran dipati
lah para aturana
si eyang malêbu
ya ta sampun tinimbalan
Pangeran Kajoran mring pangran dipati
wus atata alênggah

samana wus kapanggih pribadi
panêmbahan lan pangran dipatya
kang abdi tinundhung kabèh
Ondakara kang kantun
lawan sira Kiyai Sêndhi
katiga Pranantaka
aris dènnya muwus
wau pangeran dipatya
mring kang eyang Pangeran Kajoran nênggih
eyang inggih andika

mila ing mangke kula aturi
kularsa gunêm pikir lan dika
yèn rêmbag eyang ing mangke
dening nagri Matarum
salamine tan kadi mangkin
eyang mangke punika
tiyang sa-Matarum
sami risak manahira
pra santana tan wontên eca kang galih
miwah para dipatya

dening mangke prabu ing Matawis
apan beda lan kang kina-kina
pramila eyang ing mangke
inggih kawula tantun
lamun rêmbag andika kaki
arsane wong Mataram
bupati tumênggung
miwah kang para santana
pan manira jinunjung dados narpati
anggêntèni ing rama

jumênênga prabu ing Matawis
nanging manira eyang kèmêngan
dene ta puniku taksèh
jênênge rama prabu
mandah silih ucaping janmi
lamun kongsi manira
mungsuh rama prabu
kayapa polah manira
dening bapa lan anak arêbut puri
iku merang manira

mila pun kaki mangke ngong tari
arsa ngong karya waranèng yuda
yèn rêmbag kaki karsane
ngrêbata ing Matarum
pan manira kang ambeyani
kang awarni gêgaman
myang rajabranèku
sakarsa dhatêng sumôngga
sampun dika eyang walang galih malih
ing pangraos manira

yèn andika saèstu ambalik
para mantri Matawis sadaya
kadi yèn ambalik kabèh
akêdhik ingkang kantun
pan kawula ingkang mangsiti
nanging dika kenginga
eyang karsaningsun
andika sun karya gêlar
Pangeran Kajoran aturira aris
gusti lamun kenginga

dipun sumêne gusti ing galih
pan nagari Mataram punika
kagêngan paduka anggèr
lamun seda sang prabu
sintên yogya ingkang gumanti
liya pangran dipatya
tanna yogyanipun
dipun asabar ing karsa
môngsa wande ing têmbe gusti dhatêngi
sampun anggege môngsa

angandika pangeran dipati
inggih alêrês pemut andika
eyang tan wontên dedene
nanging dede puniku
kang manira karsakkên mangkin
lah kadipundi eyang
dhatêng dika turut
karsa manira punika
pan andika manira karya ling-aling
jungjung lênggah manira

Pangran Kajoran èmêng ing galih
dening kangjêng pangeran dipatya
asangêt ing panggubêle
Pangran Kajoran wau
ya ta emut sajroning galih
yèn darbe mantu ika
prawira ing kewuh
anama Dyan Trunajaya
tur prajurit ingkang apêputra nguni
nênggih Dêmang Malaya

iya kang pêjah kala kariyin
pêrang lan pangran ing Danupaya
pan sasedane ramane
Trunajaya pan timur
ingkang paman ika gêntèni
kang anèng ing Madura
nênggih namanipun
Adipati Cakraningrat
nanging têtiyang Madura agêng alit
tan ana ecèng manah

amung Ki Trunajaya anênggih
ika kang tansah ingarsa-arsa
dening wong Madura kabèh
Ki Trunajaya iku
kalanira duk maksih alit
angèngèr ingkang paman
lama-lama iku
Trunajaya pan diwasa
winastanan iku saya angramuhi
mring putrane dipatya

milanipun arsa dèn pêjahi
Trunajaya nanging wong Madura
akathah wlas asih kabèh
mila gêsang puniku
pan angungsipangran dipati
Trunajaya punika
nanging sakèhipun
wong kadipatèn sadaya
sinorogan maring sira Sang Dipati
Cakraningrat ing Sampang

pinrih aja katur dènnya ngabdi
milanipun kaki Trunajaya
sêmana pangawulane
tan antuk marginipun
ambalayang saparannèki
apan kalunta-lunta
lama-lama iku
pinêndhêt mantu pangeran
ing Kajoran sakêlangkung dènirasih
wantune wong atapa

Pangran Kajoran pan wruh ing wadi
wis uninga yèn Ki Trunajaya
dadi prajurit ing têmbe
ingkang sayogya iku
bisa ngobahakên ing benjing
nagari ing Mataram
milane ingugung
dèn mong ing sapolahira
mring Pangeran Kajoran punika nênggih
wontên ingarsa-arsa

Pangran Kajoran ngandika aris
yèn makatên gusti ingkang karsa
kawula pituduh bae
kawula darbe mantu
Trunajaya ingkang wêwangi
putranipun Ki Dêmang
Malaya kang lampus
lan Pangeran Danupaya
pan punika mas gusti apan prayogi
kinaryaa warana

angadêg anèng Madura benjing
dening gusti wirayat kawula
mèh tumêka ing jangjine
nagri Mataram sêpuh
apan sampun karsaning Widi
nagri Mataram rêngka
sirna jênêngipun
inggih nagri ing Mataram
datan kêna gingsirana wus pinêsthi
yèn rusak kang nagara

nanging kantun ingkang amiwiti
benjing gusti pasthi lamun ana
ingkang miwiti ing gawe
wikana sangkanipun
wus pinasthi karsaning Widi
kang ngrusak ing Mataram
têkèng jangjinipun
nanging ta gusti kawula
apan lumuh kapiawon ing ramaji
amiwitana karya

mila kawula akarya wakil
Trunajaya wus awak kawula
pangran dipati dêlinge
kawula ayun wêruh
alah eyang dika timbali
kang aran Trunajaya
ri saksana wau
Trunajaya tinimbalan
sampun prapta samana ngarsaning gusti
pangran rêsêp kang manah

Pangran Kajoran ngandika aris
mila sira iki tinimbalan
ing gustimu nah ing anggèr
tinari sirèng kewuh
lamun sira kaki ta bangkit
ya kinarya warana
tumêka ing lampus
sira pan kinèn awayang
awakira iya kaki karya ringgit
alah sira dèn bisa

yèn paringgitira datan bangkit
ing awayang narajang kêkêran
gonira aringgit radèn
pan karubuhan panggung
pasthi sira tumêkèng pati
Trunajaya anduga
sêmune sang wiku
yèn kinarya lêlampahan
aturipun sandika datan gumingsir
nadyan tumêkèng pêjah

anglampahi ayahaning gusti
nadyan lêbura kadya pratala
ingkang abdi upamane
tan garantês sarambut
sukalila tumêkèng pati
pangeran adipatya
asuka tyasipun
dene wau pamiyarsa
ing sanggupe Trunajaya tan gumingsir
amêngsah ing Mataram

angandika pangeran dipati
alah iya kaki Trunajaya
ing Sampang sun têdhakake
nanging ta wêkas ingsun
Trunajaya sira dèn bangkit
ingsun karya warana
dèn samun ing laku
lah uwis sira muliha
marang Sampang sira irupa pribadi
wong Sampang samadaya

alah sira bêbêga tumuli
aja ana seba mring Mataram
wong ing Sampang sarupane
dimèn dipatinipun
nèng Mataram kari pribadi
dening parabotira
kang beyani ingsun
ngadêga anèng Madura
nêlukêna pasisir môncanêgari
sira amiwitana

Trunajaya anêmbah nuhun sih
tan kawarna ing sasolahira
Pangran Kajoran wus mulèh
kalayan putranipun
Trunajaya ingkang wêwangi
arsa mulih mring Sampang
apan ta wus rêmbug
lawan panêmbahan rama
ingkang putra kinon miwiti kariyin
ngadêga Surabaya

dening besuk yèn kuwur Matawis
ingsun anusul maring ing sira
ing mêngko iki usume
ing Mataram wus sêpuh
wus pinasthi dening Hyang Widi
sirna jênêng Mataram
ya wirayat ingsun
milane sira ngong duta
miwitana pasthi bêdhahing Matawis
dening wadya Madura

sampun têlas dènira mêmêling
Trunajaya wus mulih mring Sampang
lawan saanak renane
tan kawarna ing ênu
ing Madura pan sampun prapti
pangeran ing Madura
nèng nagri Matarum
wong Madura kèh amapag
marang Trunajaya sêmana wus prapti
ing dalême kang paman

datan ana wani amalangi
pan punika gustinipun lama
ingajêng-ajêng lawase
ramanipun karuhun
ing Mataram kang anduwèni
milanipun wong Sampang
sadayane suyud
kang datan eca kang manah
wong Madura apan ta ingantêp wani
ing Radèn Trunajaya

iya pira lamine ing mangkin
wong Madura tan seba Mataram
binêbêgan sawarnine
wong Madura sumuyud
marang Trunajaya wus rakit
sêdya mungsuh Mataram
tan kawarna wau
ingkang ganti cinarita
nênggih wontên papalayon sêdya ngungsi
saking nagri Makasar

apan kawon arêbat nagari
lan kadange milanê ngajawa
lawan saanak renane
ambêkta wong rongèwu
Krèng Galèngsong ingkang wêwangi
lawan prajuritira
aran Busung Marnung
aran Panji Karunuban
Dhaèng Makici lan Dhaèng Wasagêni
iku prajuritira

watêkipun wong kawon ajurit
sangu têlas sami angrêrayah
lwir singalodra polahe
wong Paminggir misuwur
wong Makasar ingkang nginggahi
prasamya angrêrayah
wong Paminggir mawut
nagari ing Pajarakan
kang rinayah jroning kitha apan ênting
têpis iring pan têlas

wong Pajarakan pan sami ngili
saanak rayat pan apuyêngan
sadaya giris manahe
lan dede bangsanipun
wong Makasar anggêgilani
dening gêgêdhenira
amondhok ing Dêmung
wong têpis iring bang wêtan
kang kacandhak apan sami dèn jarahi
angili apuyêngan

apan maksih anèng ing Matawis
sira ngabèi ing Pajarakan
mila suwung nagarane
ya ta ingkang winuwus
sang aprabu natèng Matawis
pan lagya sinewaka
wau kang sinuhun
pêpak ingkang para putra
myang santana satriya para prajurit
andhèr amagêlaran

kang munggwèng ngarsanira narpati
Pangran Dipati Anom Mataram
ajajar lawan arine
Pangeran Singasantun
lan Pangeran Pugêr anênggih
Pangeran Martasana
iku munggwèng ngayun
anuli para santana
Jêng Pangeran Purubaya pan anangkil
Pangeran Pringgalaya

lawan radèn tumênggung Matawis
lan sira Jêng Pangeran Balitar
Wiramênggala jajare
Wiratmêja nèng pungkur
Dyan Prawirataruna nangkil
lawan Panji Karsula
Wirakarti ngayun
Tumênggung Mangunnêgara
pan pêpakan para bupati Matawis
andhèr ing pagêlaran

wadanane lan môncanagari
Darmayuda sira Pasuruan
apan ta wau ta pepe
anèng waringin kurung
lawan kancanira dipati
Ngabèi Prabalingga
lawan jajaripun
Nalidika ing Caruban
Wirasaba Ki Ngabèi Wiragati
Ngabèi Pajarakan

gêmbong Angabèhi Wôngsagati
tiyang môncanagari sadaya
nèng waringin kurung pepe
kadêngangan sang prabu
angandika natèng Matawis
sapa apepe ika
nèng waringin kurung
matur Pangeran Prubaya
inggih abdi paduka sri narapati
Ngabèi Darmayuda

lan kancanipun môncanêgari
sami apepe waringin kêmbar
sri naranata dêlinge
lah gandhèk dèn agupuh
timbalana ing ngarsa mami
sira gandhèk agêpah
lampahe lumayu
nimbali Ki Darmayuda
sakancane agêpah kang dèn timbali
lumayu mamêndhapan

prapta ngajêngan sri narapati
mukanya sami konjêm ing lêmah
kang sowan sumuyud kabèh
angandika sang prabu
apa sira pèpèkkên kami
Darmayuda tur sêmbah
kawula anuhun
ngaturakên pêjah gêsang
Darmayuda tiwas atêngga nagari
ing tampingan bang wetan

wontên mêngsah Makasar nginggahi
watawis têtiyang kalih nambang
pun Galèngsong pangajênge
langkung dening arusuh
angrêrayah ing têpis iring
nagari Pajarakan
kang rinayah gêmpur
abdi dalêm apuyêngan
kang abôngga apan sami dèn pêjahi
ingkang nurut rinayah

risak abdi dalêm têpis iring
inggih tiyang Makasar punika
wontên Dêmung gêgêdhene
kawula nuhun bêndu
kadospundi karsa narpati
sang nata ing Mataram
angandika arum
yèn mangkono Darmayuda
lah sakèhê iya wong môncanagari
nuli padha muliha

alah sira papaga tumuli
mungsuh Makasar kang lagi munggah
bang wêtan kêrigên kabèh
angluruga mring Dêmung
lah sun wèhi sira têtindhih
Si Karsula miyanga
nindhihanalaku
prange wong môncanagara
anggawaa lah sira mantri panumping
wong sèwu numbakanyar

wontên lêlurahing saragêni
sira Angabèhi Saradipa
ya ta ingandikan age
sampun jinunjung lungguh
pinatêdhan sira nagari
ing Jêpara punika
nuli kinèn mantuk
anakmu sira gawaa
lawan sira Si Ngabèi Jagagati
lawan Jayamênggala

iya kalawan Si Wiragati
padha milua marang Japara
dening lêlungguhmu dhewe
sira wèhna nganakmu
ya Si Tanumênggala iki
tugura ing Japara
saragêniningsun
Si Gunturgêni milua
lan Si Gulu bêcik lèrèn dèn tumuli
iya maring Japara

lawan lêlurahe wong pasisir
Mangunnagara sira gawakna
marang Jêpara sakèhe
dêdimone atugur
nèng Jêpara dên ngati-ati
ya ta sri naranata
sêmana wus kondur
mantuk dhatêng dalêm pura
kang asowan luwaran ing pôncaniti
nêmbang yudakênaka

orêg wadya ing Mataram
pan ing Taji dènnya amêpak baris
abanjêng sajuru-juru
asri ingkang busana
pan wong môncanagara wadananipun
Darmayuda Pasuruan
wau kang dados têtindhih

para bupati bang wêtan
sadayane sami wisma Matawis
anèng ing Taji akumpul
Warung lan Garobogan
ing Sêsela ing Balora wus akumpul
ing Jipang lan Jagaraga
Kaduwang lan Panaragi

Madiun lan Pamagêtan
ing Kalangbrèt kumpul lawan wong Rawi
ing Kadhiri wus akumpul
Sarêngat lan Balitar
Wirasaba Pasuruan wus akumpul
prasami anata bala
Pasuruan lan ing Bangil

gêgaman wus amalatar
yèn sinawang kadi prawata sari
lêlayu lan umbul-umbul
katut ing samirana
kadya ombak ing samodra yèn dinulu
gêgamane warna-warna
kadya ta prawata sari

gêbyaring sanjata lanang
kadya kilat yèn tinon angajrihi
bêndhe tinêmbang angungkung
angrok swaraning bala
kadya gêrah kricike watang atarung
asrang gadêbêge bala
kadya udan sinêmèni

waos binang winêgigan
laring banyak tiningalan tulyasri
waos bung ampèl lan wargu
cêmung kumbala badhak
kang jininggring waos cêmêng munggwing ngayun
lêlayu pan tinon amyang
wong satus anumbak putih

ya ta wau kawarnaa
Panji Karsula dados senapati
tiyang Japan pan akumpul
iku santananira
Ki Apanji saking Japan asalipun
mila nagari ing Japan
sinungakên ing sang aji

lan dadi wadananira
wong panumping punika kang sapalih
ya ta asiyaga sampun
sadandananing yuda
kapal agêm apan kinapanan sampun
kang bala umyung gumêrah
sami asaos ing jawi

lagya apamit ing garwa
para putra nangis abêbondhèti
apan sami kêdah tumut
ing rama Mangunyuda
nanging rama tan suka tansah angimur
mring putra myang para garwa
Panji Karsula mangkya ngling

lah uwis padha kariya
dèn abêcik-bêcik sapungkur mami
kaya ingsun ora mantuk
yayi pangrasaningwang
lamun ingsun yayi tumêka ing lampus
sun atitip putranira
dening iku maksih cili

kang garwa matur karuna
milandika kiyai andarbèni
pangandika kang kayèku
dening sêdya kawula
mugi dika tulusa ngong awu-awu
nora bisa angawula
liyane saking kiyai

Panji Karsula ngandika
apan uwus ingsun karasèng ati
inggih mungsuh ingkang rawuh
kalangkung dening awrat
apan ingsun pinatayan ing sang prabu
ingsun kinèn nindhihana
prange wong môncanagari

yèn tan ngêntasana karya
pasthi ingsun yayi ora amulih
tan kawarna lampahipun
sêmana sampun bubar
kang tinilar sami karuna gêng wuyung
sira Ki Panji Karsula
bubar kang bala angiring

wong sèwu anumbakanyar
wong Bumija kalawan wong Panumping
gêgaman abra dinulu
kadya prawata sêkar
tan kawarna ing Taji pan sampun rawuh
têmpuh gêgaman Mataram
kalawan môncanêgari

pêpakan para niyaka
môncanagri sami arêmbag pikir
Panji Karsula amuwus
nêdha sami arêmbag
sampun wontên pradudonira ing laku
lah nêdha pinatah-patah
pangawat kiwa lan keri

ing mangke rêmbag manira
Ônggajaya dadi pangawat kering
anindhihana ing laku
wong Jipang lan Balora
ing Kaduwang Pamagêtan lan Madiun
ing Warung lan Garobogan
dadia pangawat keri

dening kakang Darmayuda
anèng kanan kang dadia têtindhih
dèn sami prayitnèng kewuh
kang dipun tindhihana
wong Garêsik punika sawarninipun
Sarêngat lawan Balitar
Prabalingga lan ing Bangil

kang dadi cucuking yuda
wong Kadhiri kalawan Panaragi
Wirasaba kanthinipun
lawan wong Kartasana
benjing têmah ajana mundur ing kewuh
yèn ana mundur ing prana
sun sosog têka ing wuri

manira kang dadi dhadha
kang sun kanthi amunga wong Matawis
sadaya sami arêmbug
sakèh para dipatya
enjing bubar umyang kang bala gumuruh
asrang lan triciking watang
kadi udan sinêmèni

untape punang gêgaman
yèn sinawang kadi prawata sari
swaraning bala anguwuh
ing rowang kadi gêrah
kang gêgaman awarna-warna dinulu
kadi wukir kawêlagar
tanpa wilangan kyèh baris

datan kawarna ing marga
nagri Japan sêmana sampun prapti
atatan-tatan akumpul
sami prayitnèng baya
wus atata sigra laju maring Dêmung
sigra ngantêp ing ayuda
kang wadya kagiri-giri

ya ta wau kawarnaa
wong Makasar sampun midhangêt warti
yèn wong Mataram kang rawuh
kêrigên wong bang wetan
pan sumêdya amapag maringing Dêmung
wong Makasar amalatar
tan sêdya mundur ing galih

wong Makasar wus akukuh bitingira
baluwarti ainggil
wus prayitnèng bala
watara kalih nambang
wong Makasar anginggahi
pan akêkitha
anèng Dêmung karakit

Raja Galèngsong sineba dening bala
miwah para prajurit
lawan kang santana
ingkang sami katrêsnan
ingkang ngêtutakên mêksih
sami prawira
tate amangun jurit

Raja Galèngsong ngandika mring santana
aran Dhaèng Makinci
lah kapriye bapa
wartane wong Mataram
wartane iya mèh prapti
apan sumêdya
anggêcêk marang mami

ya ta Dhaèng Makinci sigra turira
èstu ujaring warti
tiyang ing Mataram
lawan môncanêgara
sumêdya gêcêk ing ngriki
kadya mèh prapta
amapag ing ajurit

Raja Galèngsong sigra dènnya ngandika
iya bapa abêcik
lamun wong Mataram
amapag maring ingwang
yèn muliha awak mami
marang Makasar
langkung dening aisin

angur ingsun matia ana ing Jawa
nora asae mulih
angur ngong lajua
aja tanggung ing lampah
sun bêdhahe ing Matawis
angur matia
mulih tan angsal kardi

lah sakèhe wong ingsun têka Makasar
padha sun ajak mati
ywa tanggung ing lampah
angur payo lajua
parandene sira mulih
tan angsal karya
angur matiyèng ngriki

yèn wong Mataram prapta angantêp yuda
lah papagên tumuli
yèn kakehan lawan
iya padha mundura
sira amuka ing wêngi
dimone uga
kawur tangkêp ing jurit

sampun rêmbag sakèhe para santana
dyan kawarnaa malih
wadya ing Mataram
saha bala sumahap
sumêdya angantêp jurit
pinaju tiga
gêlarirèng ajurit

kang mêtu kilèn wadyabala Mataram
kang mêdal saking kori
sira Ônggajaya
lawan sakancanira
ingkang mêdal kanan singgih
Ki Darmayuda
sakancanya ngêbyuki

kadya gêrah surake wadya Mataram
sami prayitnèng wèsthi
biting ing Makasar
apan sampun anglela
inguluk-ulukan bêdhil
suraking bala
lwir udan awor angin

wong Makasar sampun miranti sadaya
anèng sajroning biting
karsa mêtonana
yudane wong Mataram
Raja Galèngsong nindhihi
pan sampun mênga
wau lawanging biting

sampun mêdal wau têtiyang Makasar
padha angagêm lêmbing
wênèh ngagêm watang
saha gêgamanira
tandangira angajrihi
pan sampun mêdal
saking sajroning biting

kadya gêrah surake wadya Mataram
miwah môncanagari
binendrong sanjata
wong Makasar tan obah
têtiyang môncanêgari
sarêng umara
kanan kalawan keri

prit anêba pêrange bala Makasar
sampun têmpuh ing jurit
nanging wong Makasar
pan kêkathahên lawan
bingung tangkêping ajurit
pinaju tiga
pan karubuhan wukir

kadar pira kathahe tiyang Makasar
mêngsah môncanagari
pan karoban mêngsah
ya ta wadya Makasar
pêrangira pan kalindhih
mundur sadaya
nêdya aso kariyin

dènnya pêrang apan dèrèng angsal papan
milanipun kalindhih
pan palayunira
sami angungsi wana
ngalumpuk dados sawiji
wadya Mataram
surake wanti-wanti

dening mungsuhira sampun kapalajar
wong Makasar agusis
samya ngungsi wana
wau panyananira
wus kawus nora ngudhili
agôndra pira
mungsuhira akêdhik

bitingira akarsa wau binêdhah
pan arsa dèn jarahi
kang sami tinilar
darbene wong Makasar
nanging kasaput ing wêngi
Panji Karsula
ngandika angundhangi

alah mêngko ajana wong angrêrayah
dening kasaput wêngi
sira antèkêna
iya ing benjang-enjang
sira ambêdhaha biting
jêjarahana
dening kang duwe gusis

sampun mundur wadyabala ing Mataram
miwah môncanagari
samya masanggrahan
anèng ing ara-ara
dening kasaput ing wêngi
andhèr akapang
wadyabala Matawis

sawarnine sami eca manahira
nora duwe kuwatir
dening mungsuhira
sirna sami lumajar
milane eca kang galih
cucul busana
kuda wus dèn uculi

pinalawungakên sakèhing gêgaman
mawur têtiyang alit
sami pamondhokan
wênèh angguyang kuda
asuka-suka ing wêngi
nèng pondhokira
tan ngangge dèn ropohi

kang sawênèh eca dènira anendra
dyan kawarnaa malih
têtiyang Makasar
ingkang angungsi wana
asêdya aso kariyin
nora apisah
sabature arakit

tiyang Makasar tahasi lumayua
apan sêdyaa bali
sarencang wus rêmbag
ing wau sêdyanira
arsa angamuk ing wêngi
sêdhênge uga
wong Mataram aguling

sampun sami apadandanan ing wana
watara têngah wêngi
Galèngsong ngandika
payo sêdhênge mara
amukên wong ing Matawis
ajana pisah
barênga ing ajurit

yèn anêmpuh alah payo babar pisan
aja sira anggopi
angamuk karampak
lah kawusêna pisan
pamondhokane ing mangkin
sira obonga
dimèn kuwur wong cili

lah tunjangên ingkang parêk tumbakana
sampun arêmbag pikir
anulya umangsah
lan sagêgamanira
sêdya angamuk ing wêngi
pan pinilihan
têtiyang kang abêcik

tan akathah wong Makasar kang umangsah
watara kawan biting
apan ta sadaya
sami pêpênêdira
Galèngsong kang anindhihi
pan sampun prapta
pondhoke wong Matawis

wong Mataram sami sakeca kang manah
tan adarbe kuwatir
ingkang wikan mojar
lah ika batur apa
swarane pating barêkik
lah oborona
sawènèh ana wuri

ika buron wana maringpamondhokan
ya ta nora aganti
nrajang pasanggrahan
wong Makasar asurak
alah amuk wong Matawis
sata angrunjang
pondhok dipun obongi

apuyêngan wadyabala ing Mataram
dene ingamuk wêngi
pan tunjang-tinunjang
tambuh mungsuh lan rowang
apati gagap-gagapi
mawur puyêngan
akathah ingkang mati

tinumbakan dening têtiyang Makasar
nora angsal ngudhili
kang sami sudira
pan ora olih papan
katunjang lawan kapipit
milakèh pêjah
wadya môncanêgari

apuyêngan pondhokira ingobongan
katunjang dening api
tan kobêr amapan
kèh pêjah padha rowang
kêna gêgaman pribadi
wênèh lumajar
padha arêbut urip

wong Makasar pangamuke kadi yêksa
kadya banthèng akanin
kadya saradula
galak amôngsa sarpa
singa katrajang awiwrin
akathah pêjah
tiyang môncanêgari

palayune sami atilar gêgaman
darbèk nora katolih
lumayu wêwuda
ingkang mêntas anendra
anging ta arêbut urip
bingung puyêngan
bubar padha sawêngi

para bupatine pan sami lumajar
tan tolih anak rabi
tinilar ing bala
lir gabah ingintêran
tan wruh kawula lan gusti
wus byar rahina
larut bala Matawis

sirna gêmpang wau saking pamondhokan
sadarbene kang kari
wus têlas rinayah
dening bala Makasar
Panji Karsula agiris
pan ta gegeran
tinilar ing wadyalit

pan kalulun kalayu angungsi wana
sampun rahina nênggih
mêdal sang hyang surya
nora kêna tinata
wadya sampun sirna gusis
sowang-sowangan
kawula lawan gusti

Panji Karsula laju maring ing Japan
dening môncanêgari
tan kêna tinata
mila lajêng mring Japam
lan sawadyanya awingwrin
tiyang bang wetan
nora kêna apulih

wong Makasar ngungsêd sinêdya ing manah
tiyang môncanagari
pan ingêsuk pisan
marang nagarinira
tiyang bang wetan awingwrin
mêngsah Makasar
kawus manah anjaring

samya giris manahe tiyang bang wetan
Pajarakan ambalik
gêmbong Prabalingga
kalawan Pasuruan
apan ta sampun ambalik
ing Wirasaba
apan sampun ambalik

tiyang môncanagari miris sadaya
wêdanane ambalik
ya ta kawarnaa
sira Panji Karsula
anèng Japan sêdhih kingkin
dening miyarsa
wong bang wetan ambalik

Pajarakan Prabalingga Pasuruan
ing Gêmbong wus ambalik
miwah ing Lumajang
Sarêngat lan Balitar
ing Kartasana ambalik
tiyang bang wetan
apan giris awingwrin

Panji Karsula langkung èmêng ing manah
arsa banjêl ing jurit
apan datan ana
wau ingkang ngadua
môncanagara ambalik
tiyang Mataram
sampun mawut awingwrin

langkung merang yèn mantuka mring Mataram
môngsa sêdyaa urip
dukaning narendra
ya ta Panji Karsula
anèng ing Japan nagari
datan akarsa
wau dèn usadani

tan kawarna Panji Karsula wus pêjah
anèng Japan anênggih
sampun ingastana
wontên mantri Matarum
lumaywa atur upaksi
dhatêng sang nata
Sri Bupati Matawis

yèn pun Panji Karsula lampahe tiwas
pêrangipun kalindhih
wong môncanagara
sampun balik sadaya
tiyang bang wetan awingwrin
mring wong Makasar
sadaya sami balik

pun Panji Karsula pêjah wontên ing Japan
pêjahipun asakit
prabu ing Mataram
langkung dènnya bramantya
kumêjot padoning lathi
dening miyarsa
môncanagara balik

angandika sri narendra ing Mataram
sakèhe wong pasisir
lah padha muliha
adandana sadaya
iya wong Dêmung ing mangkin
lah lurugana
sakèhe wong pasisir

Si Prawirataruna sira miyanga
kang dadia têtindhih
iya pêrangira
wong pasisir sadaya
para mantri ing Matawis
ingkang milua
nglurug asmara kingkin

Si Wirabumi ing mangkin
iya ta ingkang milua
ingkang dadia kanthine
si adhi Prawiratruna
lawan Si Pulangjiwa
milua marang ing Dêmung
kalawan Si Wirawôngsa

lan Si Panji Wirabumi
lawan Si Suramênggala
poma lah tumpêsên kabèh
wong Makasar ingkangprapta
kalawan wong Madura
pariksanên mulanipun
tan seba maring Mataram

kang ingatag atur bêkti
ya ta ngandika sang nata
lawan Walônda sakèhe
kang tungguk anèng Japara
alah sira ajaka
anglurug marang ing Dêmung
yèn tan gêlêm sirnakêna

aywa ngrêrubêdi pikir
Prawiratruna tur sêmbah
saksana kondur sang katong
malêbêt ing dalêm pura
kang sowan aluwaran
tan kawarna solahipun
tiyang pasisir sadaya

asêmadosan kapanggih
iya nagari Japara
apan sampun mantuk kabèh
sami adandan baita
miwah ingkang gêgaman
mangkana ingkang winuwus
Radèn Prawirataruna

pan sampun amêpak baris
Radèn Prawirataruna
lwir grah kapitu swarane
gêgaman wus amêlatar
lwir ombaking samodra
awarna-warna dinulu
kadi ta prawata sêkar

sampun siyaga waradin
tiyang Prawiratarunan
apadene piyandêle
ing ayuda wis siyaga
miwah para santana
rahadyan ingkang winuwus
apan sampun asiyaga

lagya apamit ing rabi
kalawan kang para putra
rahadèn alon dêlinge
lah uwis padha kariya
kalamun awak ingwang
yèn ta besuk nora mantuk
sun atitip putranira

momonga kang kari-kari
dèn abisa ingsun tilar
yèn ana galap gangsule
ingsun iki lawan sira
sapura sinapura
ewuh aya wong anglurug
manawa tumêkèng pêjah

pan uwus karasèng ati
milane sira sun warah
iya sun wêkas mêngkono
ingsun yayi pinitayan
dening sri naranata
ngundurkên mungsuh ing Dêmung
yèn ora ambangkat karya

ingsun ora sae mulih
lah uwis padha kariya
dèn bisa sawuriningong
kang garwa sami karuna
ya ta datan kawarna
solahira among wuyung
rahadèn pan sampun bubar

lwir gêrah wadya ing jawi
radèn anitih turôngga
abra murub busanane
budhal ingiring ing wadya
miwah para santana
gêgaman abra dinulu
yèn tinon awarna-warna

waos binang lawan jinggring
kang cêmêng kumbala badhak
waos sulam lan bung ampèl
kang adi cucuking yuda
ingkang sanjata lanang
kadya kilat gêbyaripun
lwir gêrah swaraning bala

asrang pangriking turanggi
kalawan kriciking watang
anglir pendah sagara rob
lêlayu yèn tinon amyang
katub ing samirana
tan kawarna lampahipun
sampun prapta ing Japara

arêrêb sagunging baris
Radèn Prawirataruna
apan ta sampun amondhok
anèng salêbêting kitha
andhèr wadya Mataram
kalangkung dènnya sêsugun
Ki Ngabèi Wôngsadipa

pêpak sakèhing dipati
sumados anèng Japara
tiyang pasisir bang kilèn
pan sampun prapta sadaya
kapanggih ing Japara
ingKêndhal lan Kaliwungu
ing Batang lan Pakalongan

Barêbês lawan Tatêgil
Wiradesa lan Pamalang
Dêmak Sêmarang wus dene
ing Kudus Pathi Juwana
Rêmbang lan Pajangkungan
Lasêm wus pêpak supênuh
anèng nagari Japara

prasami arêmbag pikir
para dipati sadaya
baita sampun sumaos
wau anèng ing muara
angêbêki samodra
Ki Wôngsadipa sêsugun
mring niyaka ing Mataram

ya ta angandika aris
Radèn Prawirataruna
lah kadipundi rêmbage
inggih kakang Wôngsadipa
prakawis pun Walônda
sawarnine kang atungguk
nèng muara ing Japara

pangandikane narpati
apan ta kinèn bêktaa
Kumpêni ing sawarnine
dhatêng ing Dêmung punika
sawêg dika tarosa
kalamun ta botên purun
pangandikane sang nata

kinèn nundhunga tumuli
inggih saking ing Japara
rinaos tambuh gawene
lawan angribêdi manah
manawi tan sawêkca
Kumpêni ing sêdyanipun
mila mangke winêkasan

pun Wôngsadipa turnyaris
mring Radèn Prawiratruna
inggih kawula tarose
mangke Kumpêni punika
kadipundi kang karsa
ya ta tinimbalan sampun
ingkang wontên ing muara

amung têtiga anênggih
Kumpêni pangajêngira
Kapitan Wulkup wastane
lan Sareyandrop punika
kopralipun satunggal
kapat juru tulisipun
tan kawarna sampun prapta

ing ngarsane pra dipati
pasisir lawan Mataram
prasami pêpakan kabèh
Ki Ngabèi Wôngsadipa
aris dènira mojar
timbalane sang aprabu
kapitan marang ing sira

mungsuh Makasar kang prapti
tinêmpuhakên ing sira
pangandikane sang katong
sira kinèn andhèrèka
iya maring rahadyan
anglurug marang ing Dêmung
amapaga wong Makasar

yèn sira tan ananggupi
ing parentah sri narendra
pangandikane sang katong
sira kinèn anundhunga
iya saking Japara
aja ngrêribêdi laku
kayapriye aturira

kapitan sigra nauri
alah inggih kalêrêsan
pangandikane sang katong
kawula wontên Japara
sêdya asaos karya
kalamun ta wontên mungsuh
kawula dipun abêna

pangandikane sang aji
kawula datan lênggana
ing karsa dhatêng andhèrèk
tan kawarna polahira
dènnya arêrêmbagan
apan sumêdya alaju
anêmbang yudakênaka

Radèn Prawirataruna
wus arêmbag arsa bubar tumuli
laju dhumatêng ing Dêmung
arsa mêdal lautan
wong pasisir amêpak baitanipun
kêbêk jêjêl ing muara
baitane wong pasisir

ingkang anèng palabuhan
kang baita agêng-agêng marnani
ya ta kawarnaa wau
sakyèh para dipatya
sampun sami anumpak baitanipun
sami ambabar bandera
lwir sêkar sataman asri

sami atêmbang têngara
pra dipati lwir udan sinêmèni
gong agêng pating carêngklung
gumêdêr kapiyarsa
asrang lawan ombak ing sagara nêmpuh
ing baita pan lumarab
ing toya awarni-warni

prasami ambabar layar
pra dipati dening awarni-warni
saking mandrawa malêdug
asri yèn tiningalan
tan antara dhatêng ingkang angin laut
baita sarêng alayar
ambênêrakên kamudhi

lir pêksi krêndha rêratwan
kang baita layar anèng jaladri
sarêng ngambara balêdug
sakyèh para dipatya
kang bandera minôngka têngêranipun
warna-warna kang bandera
lwir sêkar sataman asri

yèn pinirsa kadi gêrah
têtabuhan srang ombaking jaladri
asangêt angin kang rawuh
baita ting salêbar
saking jêmbaring samodra yèn dinulu
baita arêbat paran
asangêt katub ing angin

tan kawarna lampahira
pulo Môndhalika sampun kawuri
angsal angin lampahipun
samodra tan kawarna
katingalan Surabaya ujungipun
saking kêbating baita
ing muara wus angranji

para bupati sadaya
wus pêpêkan prapta ing Surabanggi
baitanira asukup
anèng ing palabuhan
pra bupati andhèr pamondhokanipun
Radèn Prawirataruna
kinêpung de wong pasisir

têtiyang ing Surapringga
sami suka manahira tan sipi
ngrasa têtêp manahipun
langkung sêsugunira
marang Radèn Prawiratruna sumuyud
tiyang pasisir sadaya
sadandanan Surabanggi

Radèn Prawirataruna
tansah dadar ing bala langkung asih
ardana busana agung
miwah para santana
pan kinulawisudha sadayanipun
tiyang Prawiratarunan
suyude ing lair batin

pan tambuh winalêsêna
pan kawratan wau dananing gusti
kang wadya sadayanipun
ngajap têmpuhing yuda
pan ing kono benjang goningsun anaur
ing danane gustiningwang
sun saurane lan pati

pêpakan para niyaka
wong pasisir sami agunêm pikir
Prawirataruna muwus
marang para nayaka
kadipundi ing karsa padha ngong tantun
aprakawis ing Madura
lah kadipundi ing mangkin

datan sowan ing Mataram
mèh sawarsa malah punjula mangkin
manira iki ingutus
ana ing Surabaya
wong Madura sawiji tan ana muncul
pangandikane sang nata
kinèn mariksa rumiyin

mangke nêdha ingutusan
karuhane yèn ala lan abêcik
para dipati arêmbug
kawula amiyarsa
Trunajaya kang bêbêg sawarninipun
mila tiyang ing Madura
tan sowan dhatêng Matawis

prayogi yèn ingutusan
kantênane sampun ngribêdi pikir
ya ta rahadèn angutus
marang pitayanira
apan sarwi binêktanan sêratipun
winèhkên Ki Trunajaya
ing Sampang kang anunggoni

utusan sampun lumampah
ênêngêna kang anèng Surabanggi
kocapa ingkang winuwus
sira Ki Trunajaya
apan lagi punika saking ing Dêmung
pan sampun eca kang rêmbag
lan Raja Galèngsong mangkin

milanê Ki Trunajaya
tan anunggal ngadhêp ingkang nagari
manawi ta wong Matarum
angrusak ing Madura
lan maninge manawa kèngsêr ing Dêmung
sêdyane Ki Trunajaya
arsa bokong saking wuri

kawarnaa kang utusan
sampun prapta Madura kintun wêling
samana pan sampun katur
mring Radèn Trunajaya
lamun wontên ing wau utusanipun
Radèn Prawirataruna
anuli dipun timbali

nanging kaki Trunajaya
masang wadi api-api asakit
utusan wus prapta sampun
angaturakên surat
tinanggapan ya ta binuka sratipun
sinuksma jroning wardaya
pèngêt bêbukaning tulis

kang sêrat sira Rahadyan
Prawirataruna nagri Matawis
saha salam donganipun
dhumatênga kang wayah
ing Madura Trunajaya wiyosipun
timbalane sri narendra
marang pakanira kaki

mulane wong ing Madura
boya seba iya marang Matawis
katur marang sang aprabu
kalamun pakanira
kang apênging asebaa mring Matarum
apa nyata mêngkonoa
iya ujaring pawarti

lan maninge wong Madura
kinèn ngêrig dening srinarapati
anglurug marang ing Dêmung
anggêcak wong Makasar
sampun tamat kang sêrat wiraosipun
angling Radèn Trunajaya
maring utusan amanis

alah ta sira matura
marang eyang nora sêdya angipi
kalamun ta awak ingsun
ngukuhana Madura
apênginga aseba marang Matarum
saking edane wong Sampang
tan kêna dèn parentahi

ing mangke wontên parentah
angêriga tiyang Madura iki
anglurug marang ing Dêmung
ingsun dhatêng sumôngga
sampun siyang gih sanadyana ing dalu
manira dhatêng sumôngga
kang abdi saos ing kardi

nanging ta awak manira
nora miyang inggih lajêng asakit
nanging kang abdi sadarum
manira kèn lumampah
rumiyina dene mêngko sapungkurmu
wong Madura lagi dandan
nusul maring Surabanggi

ya ta sampun sinambrama
kang utusan kalawan pinisalin
ya ta anuli tinundhung
duta amit anêmbah
sampun mikat datan kawarna ing ênu
wus prapta ing Surabaya
apanggih kalawan gusti

Radèn Prawirataruna
kang utusan matur sarwi ngabêkti
wus katur sasolahipun
ya ta sira rahadyan
pan angunadika radèn sampun wêruh
lamun sinôngga ing krama
nanging ta dipun ecani

sok kondura wong Makasar
wong Madura gampang kapanggih wingking
rahadèn sampun arêmbug
arsa anuli bubar
ya ta nuli anumpak baitanipun
ing pasisir kadyagêrah
swaraning kang wadya alit

baita awarna-warna
apadene baitaning Kumpêni
ing laut umyung gumuruh
sami nêmbang têngara
apan sarêng dènnya bubar layaripun
sami masang tunggulira
saksana katub ing angin

lwir paksi krêndha rêratyan
pan asarêng angambara ing langit
yèn tiningalan malêdug
sagara kaèbêgan
sarêng layar saking jêmbar sagaragung
baita pating salêbar
dening baita Kumpêni

winastan baita kapal
pan alayar anèng wuri atêbih
tan kawarnaa ing ênu
dènnya layar wus prapta
Panarukan aminggir baitanipun
tiyang pasisir sadaya
wus sami prayitnèng wèsthi

wus minggir ingkang baita
ênêngêna para mantri pasisir
wau kang anèng ing Dêmung
Galèngsong amiyarsa
lamun tiyang ing Matawis sampun rawuh
kalawan para dipatya
kêrigan tiyang pasisir

Raja Galèngsong ngandika
pan pinêpak sakathahing prajurit
miwah ta santananipun
apan sami arêmbag
wong Makasar sumêdya sarêng agêmpur
antigan sapatarangan
Raja Galèngsong mangkya ngling

lah kakang Dhaèng Marewa
adandana sakapraboning jurit
manira arsa amêthuk
jurite wong Mataram
dèn prayitna ajana mundur ing kewuh
pawartane wong Mataram
baitane wus aminggir

dening ta sêdya manira
ing ayuda sun panggihi pasisir
lawan mêpaka parahu
sasampan lan lalanang
pilihana baita kang kukuh-kukuh
manawa prang ing sagara
saosa baita alit

lah dhayungana kewala
marmitane sun nganggo baitalit
akêbat ing watêkipun
lêmbing sira pêpaka
lah manawa amapag pêrang ing laut
lah sisiwonên kewala
ingsun dhewe angawaki

sakèhe wong têtêlukan
môncanagara ana buri têbih
manawa tan lômba kayun
wantu wong dudu bôngsa
Dhaèng Mrewa ya ta wau awotsantun
kondur angundhangi bala
têngara tinêmbang muni

tiyang Makasar sadaya
wus siyaga sakapraboning jurit
angajrihi tandangipun
wantune wong Makasar
ngangah-angah yèn angarêpakên mungsuh
dèning ta kaya agea
atêmpuha ing ajurit

Raja Galèngsong siyaga
wus rinakit sakapraboning jurit
kang jimat sampun rinasuk
sêdya ngantêp ing yuda
wus siyaga Raja Galèngsong dyan mêtu
ingiring para santana
sakapraboning ajurit

anitih ingkang turôngga
busananya yèn tinon tuhu asri
pan kawarna polahipun
wong Makasar lir yêksa
Radèn Wôngsataruna sabalanipun
aminggirakên kang palwa
miwah wadya ing pasisir

akathah kang dèrèng prapta
wong pasisir angambang ing jaladri
miwah ta baitanipun
Kumpêni nèng samodra
nanging Rônggasidayu wau kang rawuh
lan Ngabèi Singawôngsa
para prajurit Matawis

wus sami prapta sadaya
sami mêntas anèng pinggir gêgisik
ya ta asiyaga sampun
sadandananing yuda
pan andhêndhêng wong Mataram barisipun
gêgaman awarna-warna
anèng pinggiring pasisir

Ki Ngabèi Pulangjiwa
lan malihe Ki Panji Wirabumi
Ki Wirawôngsa anggêrgut
lawan Suramênggala
iya iku para prajurit Matarum
polahe lir wardu angga
ngajap têmpuhing ajurit

datan adangu sêmana
wong Makasar amêtoni ing jurit
sarta sagêgamanipun
bêndhenira tinêmbang
angajrihi wong Makasar tandangipun
anglir pendah saradula
prasamya aonclang lêmbing

tiyang Mataram tumingal
lamun tiyang Makasar amêtoni
anêmbang têngaranipun
kumrab bala Mataram
wong pasisir akathah kang dèrèng rawuh
kasêlêk mungsuh kang prapta
tan ana sêdya ngunduri

ya ta mara prajurite wong Makasar
Galèngsong kang nindhihi
kadya saradula
galak amôngsa sarpa
kadya bajo angajawi
mara ing ngarsa
sarwi aonclang lêmbing

sigra mangsah kang wadyabala Mataram
sêdya ngantêp ing jurit
ya ta binêdhilan
anêmpuh wong Makasar
swaraning sanjata muni
lwir langit rêbah
mimis kadi garimis

nora kondur tiyang Makasar kang mara
prasamya bèr kawanin
sêdyaning ayuda
soroh amuk kewala
wong Mataram anadhahi
têmpuhing yuda
lwir ngobahêna bumi

wong Makasar tan kandhêg dening sanjata
angamuk karo lêmbing
wênèh lan curiga
ingkang kapurug bubar
akathah ingkang ngêmasi
tiyang Makasar
angamuk karo cundrik

rencangipun kang sami pêjah ing rana
pan ora dipun tolih
ingidêk kewala
lajêng pangamukira
kadya banthèng tawan kanin
pangamukira
wus datan etang mati

wong Mataram ingkang mundur tawan brana
kang katêmpuh angisis
akathah kang pêjah
nora môngga puliha
rusak sikêping Matawis
tangkêping yuda
lir gabah dèn intêri

kadya gêrah sêsambate wong Mataram
apan sami awingwrin
dèn pangamukira
wong Makasar lwir yêksa
datan kondur dening bêdhil
prajuritira
wong Mataram ngawaki

Suramênggala kalawan Surawôngsa
Ki Panji Wirabumi
lan Ki Pulangjiwa
sarêng mangsah ing yuda
santananira ngawaki
akathah pêjah
rame têmpuhing jurit

pêtêng dhêdhêt dening kukusing sundawa
satêngahing ajurit
mimis kadi udan
nanging ta wong Makasar
pangamuke tan anolih
tiyang Mataram
kang katrajang angisis

prajurite wong Mataram kathah pêjah
Ki Panji Wirabumi
wus anandhang brana
miwah Suramênggala
kondure atawan kanin
pan binabayang
rusak wong ing Matawis

Radèn Prawirataruna pan tumingal
rusak bala Matawis
dyan mundhut turôngga
ngrasuk kaprajuritan
pan sumêdya angawaki
saabra muncar
busana ing turanggi

Radèn Prawiratruna angagêm watang
angling sajroning ati
ingsun wus atuwa
sêdhêng mati ing rana
nglampahi ayahan aji
yèn wong Makasar
tan kondur dening kami

iya panêdhaningsun maring Pangeran
aja mulih aurip
marang ing Mataram
muliha binandhosa
katura marang sang aji
pan wus dilalah
rusak nagri Matawis

ja mênangi ingsun rusaking Matawis
tan bisa anglakoni
baya amatia
ingsun têngahing rana
kudane dipun camêthi
sira rahadyan
sumêdya angawaki

warnanira radèn lir kinare anyar
warnanira awilis
kang para santana
angiring datan têbah
kawan dasa winatawis
apan punika
sumêdya barêng mati

lêlurahe awasta Ki Sewajaya
Sewatruna sawiji
lawan Sewabôngsa
lawan Ki Sewantaka
Trunawijaya sawiji
iku santana
kalawan Wirakarti

dyan umangsah Radèn Prawirataruna
ingkang bala angiring
dyan pangarsanira
sampun têmpuh ing yuda
arame ingkang ajurit
tiyang Makasar
angamuk ngobat-abit

wong Prawiratrunan tan ana mundura
pan katuwukan ing sih
sami pêjah ngajang
padha atatu jaja
tan ana angucap ajrih
ngajap palastra
ing wuri maksih wani

arsa mundur katingalan sih rahadyan
mila atêmah pati
cucuking ayuda
gêmpur sami palastra
Sewatruna sampun mati
atatu jaja
Mangunnagara kanin

Wirakarti palastra atatu jaja
rahadyan aningali
yèn wadyane rusak
radèn sigra umangsah
kudane dipun camêthi
para santana
prasamya angampingi

alah payo kabèh santana manira
padha sun ajak mati
ya ta Sewajaya
matur dhatêng rahadyan
sampun ta age ajurit
lamun kawula
gusti têksih aurip

lamun kawula gusti sampun palastra
karsa tuwan ing wingking
kawula tan wikan
angling sira rahadyan
iya sun tarima ngati
pracayanira
nanging sun milu mati

dyan umangsah Radèn Prawirataruna
kudane cinamêthi
ingkang kulawarga
apan datan atêbah
surak lir karêngèng langit
tiyang Makasar
sarêng mangsah ing jurit

sêsiwukên pangamuke wong Makasar
lir banthèng tawan kanin
têmpuhing ayuda
panggih sami sudira
tan ana angucap ajrih
têmpuhing yuda
rame asilih ukih

pan arame dènnya aprang long linongan
wong Makasar angukih
tangkêping ayuda
soroh amuk kewala
wong Mataram akèh mati
balane radyan
kang wuri maksih wani

pan katingal pasihanira rahadyan
warêg dananing gusti
arsa mundur merang
mila têmah palastra
para santana kèh mati
tan amundura
kang wuri tan gumingsir

Radèn Prawiratruna têtêg ing yuda
panggah prawirèng jurit
kang santana têlas
mila ngamuk prayangga
apan sampun ambêg pati
sira rahadyan
angamuk ngobat-abit

Sewajaya kalawan pun Sewabôngsa
pan sampun ambêg pati
angamuk manêngah
wong Makasar kwèh pêjah
Raja Galèngsong aruntik
ngatag santana
pan angamuk pribadi

Radèn Prawiratruna pangamukira
pan sampun nandhang kanin
kang para santana
tumpês sami pralaya
anèng têngahing ajurit
Ki Sewajaya
pan sampun nandhang kanin

Sewabôngsa undure atawan brana
lindhung tangkêping jurit
nanging ta rahadyan
pangamuke kotbuta
nanging ta wus nandhang kanin
nora ngapaa
nadyan ta nêdya urip

dyan ningali santananira pan têlas
saya mangungkih wani
têtiyang Makasar
akathah ingkang pêjah
karepotan ing ajurit
sira rahadyan
kang ngampingi wus ênting

Sewajaya mandhêg anungkêmi pada
matur sarwi anangis
wus anandhang brana
dhuh gustiku rahadyan
punika lamun sawawi
arêbat papan
ngantosi wong pasisir

abdi santana sampeyan sampun têlas
kawula nandhang kanin
taha ta kawula
yèn wêdosa palastra
awêlas dhatêng ing gusti
sêdya kawula
gusti aso rumiyin

lah suwawi gusti anumpak baita
angungsi ing jaladri
têtiyang Mataram
sampun kuwur sadaya
datan kêni pinapulih
sambi ngantosan
têtiyang ing pasisir

dyan tinurut ature Ki Sewajaya
kondur dhatêng pasisir
têtiyang Mataram
sami rêbat baita
sawênèh ingkang anglangi
pating karambang
tan antuk baitèki

wong Mataram anglir gabah ingintêran
wênèh baita alit
kêkathahên rewang
kèrêm pating karambang
kang rêbat palwa tanpolih
gêbyur kewala
anglangi ing jêladri

tiyang pasisir kang anèng ing samodra
awas dènnya ningali
yèn tiyang Mataram
pêrangipun kasoran
ya ta têtiyang pasisir
baitanira
prasamya dèn dhayungi

Radèn Prawiratruna panggih ing rana
ngadêg pinggir gêgisik
angantèni bala
kang tan antuk baita
pating kudhangsang wong cili
saking jrihira
sumêdya rêbut urip

kasaratên palwane sira rahadyan
pan kêkathahên janmi
gonjing kang baita
ya ta kèrêm sêmana
sampun karsaning Hyang Widi
lamun rahadyan
pan tinagih ing pati

pating kurambang sami gêbyur kewala
ingkang kasilêm mati
polahipun janma
apan pating kudhangsang
baita Makasar prapti
adhêdhayungan
baitanipun alit

gêgamane saligi lawan brangkolang
baita ing Matawis
sami cinêgatan
têtiyang ing Mataram
sadaya manahe giris
mêngsah baita
alit tan angobêri

wong Mataram kathah pêjah dening toya
sawênèh sinuligi
baita kèh rêmak
wau sira Rahadyan
Prawirataruna maksih
ngadêg muara
wadyanira angisis

Radèn Prawiratruna sampun angrasa
yèn tinagih ing pati
apan ta sumôngga
ing karsaning Pangeran
amicara ing jro ati
alah kantuna
gustiku ing Matawis

kawula sri narendra pamit palastra
mangsuli sihing gusti
kawula wus tuwa
lêhêng ingsun pêjaha
anèng têngahing ajurit
karsaning Suksma
rusak nagri Matawis

Sewajaya anangis nungkêmi pada
branane angranuhi
dhuh gusti kawula
ing donya ing akerat
kawula dadosa abdi
pan kapanggiha
kawula lawan gusti

angandika Radèn Prawirataruna
ingsun tarima ugi
iya padha-padha
galap gampil manira
sira sapuraa ugi
singa palastra
aja malang tumolih

Sewajaya sampun nêmahi palastra
anèng ngarsaning gusti
angling sira radyan
ingsun belani sira
awirang ingsun yèn urip
angur matia
santananingsun ênting

tiyang Makasar akathah ingkang prapta
rahadyan dèn kêmbuli
wus atawan brana
radèn tiba alênggah
wus nyana tumêkèng pati
ingkang karasa
para putra ing wuri

atanapi wau ingkang para garwa
dèn bêcik sira kaki
sun nêmahi pêjah
anèng têngahing rana
rahadyan kabyatan kanin
sampun palastra
radyan sira gumuling

arsa tinigas mastakane rahadyan
Kumpêni anulungi
mêntas saking palwa
tiyang Ambon dyan mara
tiyang Trênate ngrewangi
sarta sanjata
gêgamaning Kumpêni

ya ta mundur wau têtiyang Makasar
tan kawawa nadhahi
mimis kadi udan
ya ta tiyang Makasar
lumayu angungsi biting
atangkêb lawang
wong Makasar awingwrin

wus karêbut layone sira rahadyan
dyan binêkta tumuli
minggah ing baita
pan sampun binandhosa
ingantukakên rumiyin
sigra alayar
sadaya pan prihatin

sakarine wau kang para santana
ngiringakên rumiyin
ya ta kawarnaa
wadyabala Mataram
kalawan wong ing pasisir
labuh sadaya
wapê anèng jaladri

datan ana mêntas maring ing dharatan
apan sira alami
anèng ing samodra
ya ta apagunêman
Suramênggala lan malih
Ki Surawôngsa
Rônggasidayu singgih

lan malihe Ki Ngabèi Singawôngsa
Suramênggala angling
kadipundi kakang
puniki rêmbag dika
anèng têngahing jaladri
tanpa wêkasan
prandene tan aminggir

tan kawawi manira katrajang ombak
kadi binanting-banting
lan malihe kathah
ingkang dadi sumêlang
inggih Kumpêni puniki
raosing manah
tan tuhu angrencangi

lan malihe wong Sampang dadi sumêlang
tan wurung anampêki
yèn suwawi karsa
dawêg minggir punika
ing Paiton lahingungsi
dèkèk baita
sami mondhok ing kali

sami rêmbag wau kang para niyaka
Ki Singawôngsa angling
anging ta manira
inggih tan tumut ika
aminggir mondhok ing kali
lêhêng manira
labuha ing jaladri

tiyang pasisir ingkang sami arêmbag
ya ta layar tumuli
kang para baita
ing Paiton sinêdya
tan kawarna sampun prapti
sakèh baita
apan sami angranji

lèpèn Paiton dènnya atatan-tatan
têtiyang ing pasisir
lan tiyang Mataram
baitane anglêmpak
padha lêlabuh ing kali
sami prayitna
têtiyang ing Matawis

pan sadaya sami mêntas ing dharatan
baris pinggiring kali
anging Singawôngsa
maksih anèng samodra
tan tumut labuh ing kali
anèng ing kana
lami lwir dhandhanggêndhis

baya ta sampun karsaning Widi
wadya Matawis kirang wêweka
baita labuh kaline
ya ta surut kang banyu
kang baita pan kandhas sami
lèpèn Paiton asat
sakèh palwa wau
tan kêna milir sêmana
kawarnaa têtiyang Makasar prapti
apan ora akathah

wong Mataram apan tan udani
kagyat sapraptane wong Makasar
wong Mataram dahat gègèr
baita pan tinunu
mila sangêt gegeran sami
kali Paiton asat
karsaning Hyang Agung
wong Mataram apuyêngan
gêgaman anèng palwa têlas kabêsmi
sangune pan karêbat

mila sadaya tan angudhili
wong pasisir angisis sêmana
baitane lêbur kabèh
pan tambuh polahipun
arsa dipun rêbat ing jurit
gêgamane wus têlas
kabakar sadarum
sami lumayu lorodan
wong Mataram sêmana apan angisis
Ngabèi Surawôngsa

miwah Suramênggala tan kari
apan kalulun wadyalitira
Suramênggala yudane
gêgilani dinulu
wong Makasar polahirèki
dènira angrêrayah
palwane tinunu
ya ta wau kawarnaa
wong Mataram sadaya lumayu sami
dènnya ngungsi atêbah

langkung dènira sami prihatin
wadyalit sami jêtung kewala
dening sangu têlas kabèh
myang raja busanèku
nèng jro palwa têlas kabêsmi
tiyang alit lorodan
ing tan bêtahipun
dènira norana mangan
mila kathah minggat tinub ing gêgêring
saya sêdhih manahnya

dening têlas sangunipun sami
sadaya sami apagunêman
pra wadya Mataram kabèh
Ki Surawôngsa wau
lan Ki Suramênggala nênggih
lingnya kadipunapa
pikir pênêdipun
rèh tiyang cili lorodan
sintên kêlar nora bukti sangu ênting
kabakar nèng baita

èmênge ing tyas manira iki
arsa banjêl amangsêh ayuda
punapi ingabênake
mila pêtêng tyas ingsun
yèn sawawi ngunduran dhingin
dhatêng ing Surapringga
apa dening besuk
inggih sami arêmbagan
mring Jêpara ya ta wus arêmbag sami
pra bupati sadaya

ri sampuning sadaya ngrêmbagi
wong pasisir myang wadya Mataram
saksana bubar sirage
ênêngêna karuhun
kawarnaa kang nèng Matawis
kalintang rêntênging tyas
ing sapraptanipun
layone sira Rahadyan
Prawirataruna kapupu ing jurit
mantuke binandhosa

ya ta sakathahing para rabi
alara-lara panangisira
myang putra kang kantun kabèh
kapang-kapang lumayu
langkung dening kawêlasasih
para garwa sadaya
pan sami amêthuk
bandhosanira kang raka
kadi guntur swaraning kang punang tangis
wong Kaprawiratrunan

ingkang samya duwe laki mati
aniba-niba panangisira
apan para santanane
tan ana ingkang mantuk
tumpês pêjah ing rana sami
mila tangis lir gêrah
myang sêsambatipun
sarira angur matia
kang taruna sêsambat katuwon mami
dadi rôndha nonoman

durung tuwuk ingsun among rêsmi
angsali ingsun panggih lagi pira
ing mêngko iya lamine
nuli tinilar ingsun
mêngko apuara ngêmasi
kaniaya kang tinggal
sapa baya besuk
ingkang sun sambat-sambata
pan saya karasa sajroning aguling
dhuh kiyai wangsula

datan bêtah ingsun iki kari
wênèh sambat ing wanodya larad
nangis karya lamis bae
kewala lagi ngrungu
yèn lakine ngêmasi pati
midêr ngulati ika
ing priyalènipun
sokur Si Karti matia
bosên ingsun kurang lèh kaya Si Karti
angur ingsun bedhanga

kawarnaa prabu ing Matawis
enjing miyos wau sinewaka
asêmu duka wiyose
katawis sêngêripun
wadya andhèr ing pôncaniti
pangran dipati seba
lawan arinipun
ya Pangeran Singasêkar
myang Pangeran Martasana datan kari
Pangeran Pugêr seba

miwah para santana anangkil
anambung ing linggih para putra
santana pinisêpuhe
Pangran Purubayèku
apan jajarira alinggih
Pangeran Pringgalaya
miwah pra tumênggung
ya tumênggung ing Mataram
lawan Radèn Wiratmêja samya nangkil
Wiramênggala seba

myang Tumênggung Amangunnêgari
lawan Angabèhi Wirapatya
suyud kang sowan sakèhe
mila sangêt sumuyud
dening nata amawi runtik
garap dènnya ngandika
Narendra Matarum
mring pangeran adipatya
iya sira ing mêngko ki adipati
tumindaka priyôngga

lan arinira Ki Singasari
sira mapaga mungsuh Makasar
dene ing mêngko lakune
sakèhe kang sun tuduh
datan ana ingkang ngudhili
tiwase wong Mataram
anglurug mring Dêmung
alah uwa Purubaya
alah inggih dika tuwani ing mangkin
tumuta wayah dika

adhi mas Balitar dika kanthi
Si Arya Pamot ingkang milua
lan Si Rajamênggalane
lan Si Wirapatiku
iya padha milua mangkin
lawan Si Wirajaya
milua mring Dêmung
lan sakèhe wong Mataram
pra têlunên saduman tinggalên kaki
gawanên kang rong duman

alah pema ing wawêkas mami
ki dipati iya maring sira
ing Madura iku age
lah ampirana iku
iya sira gêmpura benjing
iya Si Trunajaya
wisna umuripun
iku kang gawe piala
mulane wong Sampang pambalike mangkin
têka Si Trunajaya

nak ingsun Cakraningrat sirèki
sira milua mring ki dipatya
bok maksih ana elinge
wong Sampang mring sirèku
ya ta sampunira winêling
pangran dipati sigra
nêmbah ing sang prabu
kang putra wus ingidenan
Dyan Pangeran Singasari atur bêkti
manêmbah ing sang nata

jêngkar sang prabu malêbèng puri
kang asowan luwaran sadaya
wadya ing Matawis kabèh
samya adandan wau
tan kawarna solahirèki
enjing nêmbang têngara
bêndhe munya ngungkung
pangran dipati sêmana
kadya gêrah swarane bala Matawis
pra mantri pinartiga

apan saduman wau kang kari
kang gêgaman sampun amalatar
kadi prawata sarine
surêm giwangkra mêndhung
kasênênan gêgaman asri
dening awarna-warna
lwir prawata santun
sinawang saking mandrawa
miwah wong kadipatèn anata baris
lan sakèhe wahana

pan sampun sami dèn busanani
sinawang kadi hyang-hyang ing surat
punang gêgaman asrine
abra lamun dinulu
para mantri naos ing gusti
busana warna-warna
mantri ing Matarum
ya ta pangeran dipatya
apan lagi angrasuk busana adi
dhasar bagus utama

karêngga dening busana adi
sarya angrakit kaprajuritan
saya nêlahi citrane
lwir hyang asmara nurun
saking endra buwana nênggih
tuhu dewaning kênya
cahyane sumunu
lwir wulan asasadara
para garwa tanapi sêlir kêkasih
kang binêkta wus dandan

anglwir sêkar sataman tulyasri
busananing kêkasih sadaya
pan sami angayap kabèh
dhumatêng sang abagus
wontên dening garwanirèki
ingkang sami tinilar
mlasasih turipun
pan arsa sami tumuta
nanging pangran asangêt tan anglilani
dènnyarsa tumut yuda

dahat pangran datan anglilani
saha ngandika wong ayu aja
milu wong jurit watêke
mênèk sira katawur
adhuh eman adining sari
ingsun dhewe kusuma
nglakonana iku
prandene môngsa lamia
apan ingsun wong ayu anuli prapti
sumêlang maring sira

têka sira amuktia yayi
anèng dalêm amung yayi ingwang
iya sangonana bae
sêkar lorodan gêlung
lawan gantènira kang wangi
sun karya namur brôngta
usada nglarangkung
lah uwis padha kariya
poma-poma mas yayi sapungkur mami
aywana nahên brôngta

para garwanira asmu tangis
dyan ingaras dhumatêng pangeran
ingimur-imur garwane
wus lêjar manahipun
jêng pangeran ngandika aris
kinèn ngundhangi bala
sigra bubar wau
kangjêng pangeran dipatya
sêlir kang binêkta tinandhu jinoli
jajarane malatar

kang parêk sami dipun buntari
dyan pangeran dipati saksana
anitih turôngga age
busana abra murub
pinayungan karêtas kuning
ginarêbêg ing bala
wau bubaripun
Tumênggung Rajamênggala
wau ingkang dadi cucuking ajurit
kang lumampah ing ngarsa

saha balanya ingkang angiring
punika gaman awarna-warna
saha têngran dhewe-dhewe
kang têngran tunggul wulung
pan aciri wanara putih
lungsir ijo plisirnya
lwir kilat dinulu
gêbyaring sanjata lanang
nuli Arya Pamotan Ki Wirapati
saha bala malatar

wong panumping kalawan wong bumi
ingkang dadi cucuking ayuda
anèng ing ngarsa lampahe
numbakanyar wong sèwu
myang wong gêdhe dados pamburi
lampahira sinawang
lwir rob sagaragung
nuli Pangeran Balitar
anambungi rêspati nitih turanggi
asri asongsong pêthak

payung agung ika amaripit
ingkang bala angiring lampahnya
panurung waos sulame
satêtabuhan umyung
nuli wong kang anumbak putih
pan tunggulipun pêthak
cirine kang tunggul
ingaran liman amêta
nuli Pangran Prubaya mêgêp anitih
turôngga busanabra

saha pinayungan kartas wilis
ingkang wadya angapit lampahnya
sami prayitnèng lampahe
dening kang munggwèng pungkur
pan wong satus anumbak putih
ingkang munggwèng ing ngarsa
cêmêng waosipun
sami waos cêcebolan
waos binang wêgig liring banyu asri
wênèh wêgig lar mêrak

kang saêsap sinêlanan jinggring
kang munggèng ngarsa sanjata lanang
gumêbyar ika sorote
sangkêlat klambinipun
kang ambêkta sami winarni
tunggul pangiridira
kang munggwing ing ngayun
nuli pangeran ing Sampang
anambungi rêspati nitih turanggi
kartas wilis songsongnya

balanira langkung dening kêdhik
mung patêdhane sri naranata
wong kawan dasa kathahe
kang bakta waosipun
pan marapit dènnya lumaris
wong Madura satunggal
datan ana rawuh
apan ta sampun alama
bubaripun tiyang Madura kang alit
tilar Pangran Madura

Pangran Madura wisma Matawis
katilare dening wong Madura
mangkana wau lampahe
pangran dipati iku
anambungi lumakwèng wingking
rêspati nitih jolang
pra prajurit anub
amarapit lampahira
busanane awarna-warna tulyasri
wong mamas pitung desa

ingkang ambêkta kulambi kuning
nuli sinambungan waos sulam
apan abrit kulambine
audhêng kuning iku
waos biru kang anambungi
sami kulambi seta
jinggring kang sinambung
sami kulambi sangkêlat
kang ambêkta kasambungan waos putih
wong satus kathahira

waos cêmêng cêcebolan sami
kang ambêkta sami wong prawira
rêspati saha têngrane
pareanom malêdug
pan akathah lamun winarni
pangeran adipatya
gêgamane wau
anadene kang nèng wuntat
kang lumaku ya Pangeran Singasari
saha gêgamanira

saha balanya apan marapit
rêspati nitih turangganira
marapit payung agunge
kudanya kinakarung
sinongsongan karêtas kuning
Tumênggung Wirajaya
wau lampahipun
dados pawingkinging lampah
sabalane ing wau ingkang umiring
sami prayitnèng baya

kang tinilar sami agêng brangti
wênèh angaturakên ing marga
rangu-rangu sapolahe
kang duwe laki nglurug
anglir pendah tinilar mati
manahipun sumêlang
wênèh ana muwus
aniba ing pagulingan
kang sawênèh angatêrakên ing margi
tansah asêmu waspa

ingkang sawênèh anyênyangèni
mugi salamêta ingkang lunga
sun cêcadhang satêkane
kang sawênèh amuwus
yèn salamêt kiyai benjing
sun kon wayuh sakawan
iku kaul ingsun
ingkang sawênèh angucap
aku ora kiyai ingsun dhèwèki
jêr tinilar alawas

ingkang sawênèh pawèstri angling
muga tulusa ika kang lunga
panêdhaku aja mulèh
aku nutugkên kayun
ana ngomah amêmalangi
ênggon ingsun ambedhang
sanadyan ing besuk
yèn têka aku awawrat
sun runtuhne môngsa kataraa benjing
duwèke maksih wêtah

ênêngêna wau kang lumaris
kawarnaa Radèn Trunajaya
ing Sampang karèrèhane
trahing Madura tuhu
kaponakanira Dipati
Sampang Anyakraningrat
balila ing ratu
anake Dêmang Malaya
pan kamantu Pangeran Kajoran balik
kang ngadêg Surabaya

apan sampun asilih kêkasih
nênggih Panêmbahan Madurêtna
Panatagama namine
wong Surabaya suyud
datan ana wani malangi
têtiyang Surabaya
sangêt risakipun
kancikan wong ing Madura
watêkipun wong Sampang pan ambêg wani
nora aitung tata

Trunajaya pan anunggal kapti
lan Galèngsong têtiyang Makasar
ing Dêmung pamondhokane
asangêt sarêng gêmpur
ing ayuda sampun aganti
êndhog sapatarangan
ika jangjinipun
kalawan Ki Madurêtna
malah arsa ingambil mantu pribadi
sira Raja Makasar

ingkang arsa jinunjung nrêpati
Madurêtna kang ingangkas-angkas
pan sampun nunggil manahe
Trunajaya winuwus
kang angadêg ing Surabanggi
jumênêng Madurêtna
pan sampun misuwur
tiyang pasisir bang wetan
samya wingwrin tan ana wani nabili
mring Radèn Madurêtna

pamrihipun têtiyang pasisir
samya sebaa mring Surabaya
Madurêtna nrêpatine
wong Madura anggrêgut
ing Garêsik wus dèn anciki
suyud tan wani malang
tanapi Sidayu
apan ta sampun kabahak
wus kancikan tiyang Sidayu awingwrin
seba mring Surabaya

atanapi nagari ing Tubin
wus kancikan dening wong Madura
lan wong Makasar rowange
ing Tuban wus anungkul
nulya Ngrêmbang kang dèn anciki
ing Lasêm alorodan
sadaya sumuyud
ingkang bôngga pinatenan
wong pasisir sadaya sami awingwrin
ingkang nutut katawan

samya binêkta mring Surabanggi
wong Makasar lawan wong Madura
kadya hèrnawa polahe
wong pasisir sumuyud
samya sowan mring Surabanggi
sira Raja Makasar
apan ta wus kêmbul
lawan Radèn Madurêtna
kawarnaa sira pangeran dipati
anom ingkang lumampah

