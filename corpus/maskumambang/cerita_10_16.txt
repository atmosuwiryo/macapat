lingira dyah wong amirangakên mami
mêngko nêmu wirang
raganta dadi maliwis
eman têmên Anglingdarma

srênggarane Si Jênat amêmaladsih
sang dyah katri brôngta
kaduwung sajroning ati
kagagas langêning tilam

kawarnaa sira sang amalih warni
lir sundhul ing wiyat
ngumbara mêrêm kapati
merang myat sunaring surya

sangkin silêm andêdêl maliwis putih
kongsi pitungdina
dènira mêrêm kapati
tan padwistha ing wardaya

kang cinipta karsaning dewa sumarmi
narimèng satitah
wus mêlèk sang malih warni
aningali kang rêrawan

dahat wera ing madya nuswane inggil
wetaning rêrawan
pasabinan tinon asri
kacaryan dènnya tumingal

dyan tumurun sira sang mancala warni
jumujug ing nuswa
panglocitanirèng galih
tanah ngêndi iki baya

akèh têmên ing kene êndhog maliwis
atusan kawuryan
yèn anaa janma uning
sayaktine ingalapan

sang amalih warna saari saratri
mandon nèng rêrawan
kagèt sakèhing maliwis
umiyat cakarwa seta

apocapan sabaturira maliwis
hèh ta batur kônca
wetan ikana maliwis
putih cahyane gumilang

tanpa sangkan praptane tan ana uning
lah payo kinarya
raja sang maliwis putih
anaa kang sinewaka

sadhahare payo padha dèn saosi
wus rêmbug sadaya
wangwang angumbara sami
rêbut dhucung tandangira

samya marêk ngarsaning cakarwa putih
matur kang tinuwa
pukulun sang adi warni
kamantyan kapasang yogya

yèn sambada paduka ngong karya aji
sakalir karsanta
kawula ingkang naosi
saabdinta pra cakarwa

angandika sang amalih warna aris
ya ingsun tarima
sihira mring jênêng mami
sun iki lagi apapa

 nora arsa ingsun sira karya aji
mawèh susahira
sun nèng kene muhung mampir
mahyun nutugkên laksita

angulati ing saenake tyas mami
ri wusira nabda
sigra umabur ngulati
pasabinan ingkang rata

ingkang parêk desa sring kambah ing janmi
samana tumingal
sabin tandure amilis
wayahe lagi gumundha

ingkang kolah sawah sajung winatawis
aparêk lan desa
aran dhukuh Wanasari
pitung surup wismanira

yèku lalad praja ing Bojanagari
kang dhêdhêkah wasta
Dêmang Kalungsur ing nguni
mantri ing Bojanagara

purwanira kadukan dening narpati
pinarnah ing desa
môncapat lima atêbih
dene kang tumut awisma

amung wangsanira ingkang sami asih
dahat kasarakat
mesa sarakit kinardi
sêsawah sawangsanira

èstrinira sami wade godhong jati
myang èstrining dêmang
kaponakan jalu siki
Jaka Gêdhug wastanira

duk samana Ki Jaka angon mring sabin
sarwi mawa kala
sapraptanira anuli
umulat cakarwa seta

anèng galêng eca dènira salisik
tangginas Ki Jaka
galêng samya dèn pasangi
wusnya anggiring cakarwa

sang maliwis eca mèsêm jroning galih
mulat mring Ki Jaka
yèn angucapa sang pêksi
bok aywa kakehan akal

apan sêdya ngawulèng sira wak mami
marmi ta mangkana
ing nguni srinarapati
adarbe amêng-amêngan

kadi kêmbar lan Jaka Gêdhug kang warni
sasolah tan siwah
duk anèng Malawapati
dadyasih sang malih warna

sang maliwis putih anrajang tumuli
kalane Ki Jaka
linêbêtan suku keri
Ki Jaka sigra anggêtak

wikan lamun sang maliwis putih kêni
sru suka ambapang
sigra dènnya malayoni
tanbuh saharsaning driya

sang maliwis putih tandya dèn uculi
binopong mring wisma
mesanira tan tinolih
tinilar anèng pangonan

dyan lumaris Ki Jaka suka ing ati
sun duga abungah
pama ningali maliwis
putih cahyane gumilang

praptèng wisma Ki Jaka asru dènnyangling
hèh paman kawula
angsal maliwis aputih
cahyane lir guladrawa

kyai dêmang sigra anampèni
sarwi nabda mring pulunanira
mangan pira sinambêlèh
apelag warnanipun
karyakêna kurungan aglis
prayoga ingingua
adi warnanipun
sang maliwis seta mojar
hèh ki dêmang sampun andika kurungi
môngsa ngong mirudaa

kyai dêmang kagyat lir angimpi
amiyarsa wuwusing cakarwa
lalu saharsèng driyane
durung miyarsa ingsun
pêksi bisa ngucap lir janmi
wangwang sira wacana
marang rabinipun
hèh nyai gumatènana
sang maliwis putih sêmune abêcik
manawanggawa bêgja

sang maliwis awacana malih
ngong têmua tumamèng wisaya
wit sun pama nêdya ngèngèr
maring Ki Jaka Gêdhug
datan wêlas ingsun ningali
paman marang andika
myang ing Jaka Gêdhug
sabên dina masang kala
môngsa silih cukupa andika bukti
malah wuwuh musakat

kyai dêmang anjêngêr ningali
sapandurat datan awacana
yèn kawijila wuwuse
iki wataraningsun
dudu manuk-manuk sayakti
baya wong tapa salah
anitis ing manuk
nyai dêmang suka ing tyas
dènnya myarsa wuwuse maliwis putih
cakarwa malih mojar

ngong pitutur mring andika kyai
marènana amêmasang kala
môngsa cukupa pangane
Dêmang Kalungsur muwus
apa ingkang ginawe kaskil
mojar sang malih warna
ing prayoginipun
kita nêmêna sêsawah
lan nyi dêmang aywa adol godhong jati
angur adola tigan

lah suwawi ngong atêrkên ngambil
antiganing maliwis tur kathah
lan Ki Jaka Gêdhug bae
kawula nyai wêruh
ing prênahe êndhog maliwis
duk ingsun anèng rawan
wruh sasananipun
tinurut sang malih warna
dyan umangkat Ki Jaka kalawan bibi
wus prapta ing rêrawan

tinuduhkên donira tumuli
nyai dêmang mring sang malih warna
pira-pira antigane
tumpuk angundhung-undhung
nyai dêmang suka ningali
anulya ingusungan
pirang-pirang pikul
Ki Jaka wangsul ping lima
kyai dêmang tumut amikul ping kalih
êndhog dadi sajogan

sira dêmang angucap ing rabi
mentara mring pasar lan sutanta
antiga êdolên kabèh
yèn ana payonipun
atukua pacul lan arit
ingsun arsa sêsawah
maliwis sun gugu
sun marèni masang kala
nora bêcik drapon ywa sinêbut malih
aran Dêmang Wisaya

nyai dêmang umentar tumuli
lan Ki Jaka kang mikul antiga
praptèng pasar glis payune
nyai dêmang dyan wangsul
mawa buruh sadasa malih
sapraptanirèng wisma
antêlu ingusung
buruh sadasa kawratan
sapraptane ing pasar binorong dening
pra sambewara kathah

nyai dêmang sukèng tyas kapati
pêpayone antuk slawe reyal
nulya tuku sinjang age
kêmbên kalawan sabuk
atanapi nyampinging laki
wêlinge kyai dêmang
arit lawan pacul
anêmpur midhe akathah
tuku lênga kalapa kalawan ragi
arsa barêsih desa

nyai dêmang dhasar bisa laki
kadoyanirèng priya tinumbas
datan lali têtèrèke
kupat cabuk lan krupuk
têtukone dadi rong rinjing
binuruhkên maluya
angirid bêbakul
Jaka tininggal ing pasar
wus atumbas saptangan jingga tinêpi
lan sabuk bangun tulak

nyai dêmang ing wisma wus prapti
aris mojar sang amalih warna
Ki Jaka tinakokake
kang tinanya sumaur
karyèng pasar ing mau budi
anjaluk kacu jingga
sang maliwis muwus
sun arsa mapag Ki Jaka
dyan ngumbara Jaka kacundhuk ing margi
sondhèr saptangan jingga

mencok munggwing pundhak sang maliwis
alon tanya marang kyai Jaka
yayi sira dene suwe
apa kang sira tuku
Jaka Gêdhug nauri angling
ingsun tuku saptangan
jingga limang suku
lawan sabuk bangun tulak
mung sajampêl lan jingga gunggunge dadi
arêga pitung sêka

nyai dêmang sampun asêsaji
antuk-antukira saking pasar
dèn sajèkkên ing lakine
kyai dêmang amuwus
payu pira dene agêlis
payu salawe reyal
reyal molu likur
ki dêmang suka ing driya
dhasare wus lami pailan jalwèstri
andhatêngakên karsa

salamine nganggur dahat miskin
mangke ing sakapti katutugan
mangan kupat kadoyane
lawuh cabuk lan krupuk
wusing ratri sami aguling
risang mancalawarna
rikalaning dalu
anênêdha ing jawata
dènira tan asare sampun alami
marma ngraos karipan

maring natar risang malih warni
dyan umabur pratisthèng wuwungan
salisik arsa asare
nglês kasilir ing bayu
myarsa swara sajroning guling
hèh Raja Anglingdarma
yèn sira nora wruh
garwanira Dèwi Sêtya
kang atunu nitis mring Bojanagari
panêngran Kèn Srênggana

marma sira awarna maliwis
marga kêna ing papa cintraka
ping catur kasisipane
kasiku ing dewagung
dhihin manah Sang Nagagini
kapindhone kuthilang
kaping tiganipun
sira anampik Kèn Uma
kaping catur kita mirangakên maring
putraning Danawendra

dene sira benjang wus pinasthi
rabi putri ing Bojanagara
nanging dèn yitna ing têmbe
poma wêwêkas ingsun
aywa wania utang pati
marang sapadha- padha
manusa tumuwuh
aywa kurang panarima
tarimanên pasihane Hyang Pramèsthi
kinarya lêlampahan

kagyat wungu sang mancalawarni
wus kaèsthi sêsambèning swara
sadarpa panarimane
angartika ing kalbu
aksamanên sisiping dasih
muga ingemutêna
ing sadèrèngipun
samana tatas raina
kyai dêmang jalwèstri wus samya tangi
sang cakarwa nèng natar

kyai dêmang awacana aris
apa karyanira anèng natar
cakarwa seta wuwuse
kula saratri muput
anèng natar ajagi maling
mèsêm kiyai dêmang
alon wuwusipun
bilih minôngsa ing sarpa
mêngko bêngi sarea tunggal lan mami
samar akèh garangan

kacarita ing alami-lami
kyai dêmang wus adarbe kandhang
kêbone katêlu gudèl
sabên dina maluku
awacana sang malih warni
ingsun angon maesa
ngiras tunggu tandur
ki dêmang nauri sabda
aywa angon manawa ana priyayi
mundhak pinundhut sira

sang awarna cakarwa wus lami
unggwanira anèng wana sêkar
kacatur lagi adhedhe
nulyana pêksi rawuh
sêsikatan jalulan èstri
mencok anèng pang soka
kang lanang amuwus
balilu kang duwe omah
ana êmas rong êncèh datan udani
dèn palaur kangelan

sêsikatan èstri anauri
yèn jawane atakon ing priya
wong lanang ngêndi ênggone
sikatan jalu muwus
kapêndhêm nèng sajroning bumi
sore sakaning kandhang
kang wetan donipun
mèsêm sang amalih warna
datan samar mring basane kang kumêlip
sigra manjing ing wisma

alon mojar sang maliwis putih
paman dêmang manira tur wikan
soring kandhang ana mase
rong êncèh kathahipun
lah andika suwan tumuli
ngisoring saka wetan
ujare kang tutur
ki dêmang sugal lingira
apa sira angrêmpêlu ki maliwis
bisa agawe warta

nyai dêmang anauri aris
bok ginugu sinuwan sakêdhap
manawa têmên ujare
ki dêmang asru muwus
kaya rare atimu nyai
tanbuh kang sira gita
wicaraning manuk
yakti sauni-uninya
pae janma yèn muni kalawan arti
prandene akèh cidra

Jaka Gêdhug anambungi angling
yèn si kakang môngsa ta linyoka
suwawi sinuwan age
kadar pintên puniku
ngong pribadi kang andhudhuki
inggih kangelan pira
ki dêmang gumuyu
yèn ngong suwani tan ana
kenthol griwis ing mêngko manira gitik
ing linggis saurira

lah andika yaktèni rumiyin
dèrèng masthi lamun linyok ingwang
dumèh manuk wicarane
ki dêmang tandya mundhut
pacul suwan kalawan linggis
lah mara tuduhêna
ngêndi prênahipun
sang malih warna atêdah
dyan pinacul Ki Jaka asru anglinggis
mas mawur êncèh pêcah

kyai dêmang anjêngêr tan angling
dènnya mulat kancana akathah
pacule sinèlèhake
ambapang sukèng kalbu
Jaka Gêdhug niba anjungkir
nèng siti gêgulungan
êntyarsa kalangkung
nyai dêmang sigra prapta
sru anjêtung dangu datan bisa angling
mulat kwèhning kancana

kalih êncèh kêbak kancanadi
nyai dêmang kadya wong supêna
keragan ing pandulune
kancana dyan sinambut
binakta mring wisma sarya ngling
de tan pracayandika
marang sutèng ulun
bênêr ujare Si Jaka
sadulure ki êmas maliwis putih
nora watak dêdora

ri saksana sinambut sang mliwis
sinunggi-sunggi dening ki dêmang
cakarwa seta wuwuse
mangke udhuna ingsun
datan ilok teka dèn sunggi
ki dêmang aris mojar
anggèr kaul ingsun
pantês kawula sunggia
trusing tingal kadya pandhita linêwih
ulun anggêhên bapa

aris mojar dhumatêng ing rabi
poma sira aywa wani marang
ki êmas maliwis putèh
payo padha dèn ugung
sapolahe êmongên nyai
hèh Jaka Gêdhug poma
mongên kakangamu
aywa nyiptakumapalang
dumèh mliwis putih kalamun linêwih
têka kabêktènana

sang cakarwa awacana malih
paman dêmang wêwêkas manira
yogyandika èstokake
mungguh rèhing tumuwuh
nglêluria kang arjèng budi
miwah pun bibi dêmang
dèn ambêk rahayu
wêlasa mring wong malarat
ingkang sinung mrêti mituhu nauri
anggèr inggih sandika

byatitanên samana wus lami
sang maliwis anèng Wanasêkar
ki dêmang dahat sugihe
dadya tungguling dhukuh
langkung gêmah ing Wanasari
warunge dadi bandar
bakul akèh rawuh
wong môncapat môncalima
akèh kerut awisma ing Wanasari
wong tigang atus ana

sami suyud desa kanan keri
miwah sampun jêjaro pawisman
kadya nagara rakite
dhukuh ing Wanasantun
sira dêmang sampun amukti
kêbo sapine aglar
tanna ênggènipun
mangkana kiyai dêmang
salin wastra angangge pating saluwir
nyangking reyal satapas

muhung batur siki kang umiring
umêsat mring wismane sudagar
Ki Byantara kêkasihe
tundhuk tata alungguh
Ki Byantara wuwusiraris
ki dêmang paran karsa
marang wismaningsun
saurira kang liningan
manirarsa tuku wismanta sawiji
lamun pêthuk ing driya

Ki Byantara mojar èsmu bêngis
sakalangkung ingina ki dêmang
sarya mèsêm pangucape
rêgane wismaningsun
sèwu reyal ing ngarêp buri
kang siji yèn andika
sun wèhkên rongatus
nora amawang sarira
baya mêndêm bêbêde pating saluwir
ngêndi antukmu reyal

rabinira adol godhong jati
kaskilira amung masang kala
ki dêmang gya ngasrahake
reyale kalih atus
Ki Byantara wau ngingkêdi
sun ora adol omah
tan awèh tinuku
ki dêmang asru angucap
apa nganti ingsun matur ing ki patih
ngong sêrêg ing parentah

de madayèng ujar wus kawijil
sun pêpoyan marang kyai jêksa
angaturkên sanalare
yakti sira kang luput
têmah kênèng patrapan adil
ajrih sira Byantara
lah andika usung
sampun matur ing parentah
kyai dêmang saksana pamit umulih
angrasaya wong kalang

ing padesan samya dèn opahi
gumarudug sêlur ngusung wisma
tinindhihan ing lurahe
padha sadina rampung
kang ngadêgkên para undhagi
wismanira ki dêmang
apelag tur unggul
sampun amukti wibawa
sakwèh janma miskin samya dèn ingoni
kapêdhakira kathah

nyai dêmang tansah ambandhani
janma ingkang kaniran utsaha
kèh mulur dadi sugihe
têtêbusanira gung
bakul kathah dèn urip-urip
sami sinung pakaryan
pêdagange agung
dadi pangungsèning kathah
jalu èstri ki dêmang mardawèng budi
titir karya kadarman

dananira gung lir toya mili
marma wimbuh-wimbuh ing kawiryan
wus dadi bandar pasare
sangkin kèhing kang kerut
wong awisma wus notog rawi
ya ta sang malih warna
samana pinangku
tan pêgat sinuba krama
pasuptane kathil kancana kinardi
ingangkah putranira

sang cakarwa awacana aris
ingsun paman akarsa umentar
saking Wanasari mangke
kyai dêmang sumaur
sampun kesah-kesah mas gusti
balikan mêmundhuta
kang sarwadi luhung
punapa kinarsakêna
lamun ana kasisipane wak mami
gusti aksamanira

lamun anggèr arsa mawikrami
kumacèlu solahing manusa
ingsun kang mikramèkake
prawan kang ayu-ayu
nadyan lima ingsun sanggupi
sumônggèng karsanira
gumujêng sumaur
wau kang amalih warna
paman uwis katêdha sih ta mring mami
ingsun tan arsa krama

benjing kula arsa krama bilih
antuk putri ing Bojanagara
Srêngganawati wastane
nanging ta raganingsun
lir ngrêmpêlu tan mawang dhiri
dupara kalakona
dene ingsun manuk
nanging sun têdha ing dewa
lamun ingsun tan bisa arabi putri
paman lêng palastraa

lon tumurun sang maliwis putih
arsa dhedhe anèng panataran
wontên kapodhang arèrèn
mencok pratisthèng kayu
mung sasomah kang èstri muni
atanya marang priya
yèn jawane muwus
hèh kakang karaning apa
yèn sun mulat ing natar ngisor kumuning
sumingêb panon ingwang

myang sênêne asingêr asari
sangandhape kang wraksa alêtan
hèh kakang apa wadine
kapodhang jalu muwus
wruhanira ing kono yayi
ana pêndhêman êmas
sangisoring kayu
kèhe iku rong tabêla
ya ta mèsêm wau sang amalih warni
myarsa jaring kapodhang

datan samar sang maliwis putih
mring artine kapodhang pocapan
sigra umibêr mring bale
ki dêmang sinung wêruh
paman age andika mriki
kang sinung ling gya mêdal
lan Ki Jaka Gêdhug
ki êmas wontên punapa
animbali maliwis putih nauri
andika mèta suwan

Jaka sira umalapa linggis
muwah pacul sasoring kajênar
sira dhudhuka dèn age
pan ana êmasipun
sangisoring kayu kumuning
kathahe rong tabêla
ki dêmang agupuh
ngambil pacul lawan lêmpar
Jaka Gêdhug tangginas amawa linggis
tan purun maidoa

gupuh-gupuh sami anyuwani
udakara jêmbare saasta
tutup tabêla katojèh
ki dêmang asru muwus
dhuh gustiku ki mas maliwis
nyata têrus ing tingal
saujare tuhu
Ki Jaka Gêdhug ambapang
kyai dêmang angawe-awe kang rabi
hèh nyai marenea

sang ingundang sigra amarani
dahat tustha dènira tumingal
ing tabêla kêbak mase
ri saksana lumayu
korinirèng jawi kinunci
manawa kadhatêngan
têmah kèh kang wêruh
ya ta sigra ingusungan
êmasira sampun winadhahan pêthi
awor lawan sêsotya

suka ing tyas dêmang jalu èstri
sangkin karantan ing sugihira
tanbuh ênggèning bandhane
sakarsanira tutug
anêbusi Makasar Bugis
miwah Bali irêngan
Ambon lare butun
dwara sinung padaraksa
tundha tiga amawi jandela inggil
kadi wismèng bupatya

sakalangkung awibawa mukti
dhukuh Wanasari dadi praja
agêmah bandar pasare
wong dagang akèh rawuh
sang cakarwa tan kêna mijil
ki dêmang datan suka
yitnane kalangkung
manawa katur ing nata
pinundhuta pêksi putih ing sang aji
têmah kingkin ing driya

nêngêna datan winarni
Dêmang Kalungsur kang lagya
amangun kawibawane
gantya ingkang winursita
Radyèng Bojanagara
raharja gêmah anulus
wadyalit asuka wirya

nagri êloh ajahnawi
pasir mawukir abandar
wadyalit eca manahe
murah sandhang lawan pangan
tan ana wong durjana
bisikanira sang prabu
Mahraja Darmawisesa

kacarita sri bupati
tan darbe atmaja priya
amung satunggil putrane
wanodya endah utama
ing jagad tanpa sama
lir Dèwi Ratih anurun
jêjuluk Rêtna Srênggana

rumuruha datan olih
kang mimba kusuma rara
arurus sêdhêng dêdêge
kasusrèngrat pramudita
putri Bojanagara
sumbu angyupa kinunjul
tar ana ingkang tumula

akathah satriya mantri
jawi miwah tanah sabrang
samya ngêbun-êbun sore
sang rêtna wiyang akrama
lagyarsamong sarira
dinama-dama ingugung
de rama putra sajuga

wasis sakaliring kardi
putus sasmitaning sastra
lir guladrawa swarane
rikala sang dyah amaca
padha èstri kasmaran
mangkana wau winuwus
suruping Hyang Bagaskara

kulêm sumilih nujoni
purnama dina Anggara
Rêtna Srêngganawatine
pinarak ing palataran
andhèr para pawongan
sambita inya nèng ngayun
praptèng diwasaning ratrya

tan arsa kondur sang putri
pawongan turu sadaya
kusumayu nglês alinggèh
jroning anendra umiyat
murub ing ngarsanira
lan ana swara karungu
mangkana ujaring swara

hèh wruhanta urub iki
cahyane putri palastra
lêbu tumangan patine
ing Malawa prajanira
aran Ambarawatya
saksana wau kang urub
sirna tumamèng nasika

kagyat sang rêtna atangi
emut kalamun nupêna
mandya anggarjitèng tyase
rumaos sihing jawata
dhawuh gung anarima
sang dyah sigra nangi sagung
pawongan êmban lan inya

sadaya sampun atangi
ri wusira atêtoya
umarêk ing sang lir sinom
sami amicarèng nala
dene amandhan rawa
amanglingi gustiningsun
kadi puspita umêkar

cahya wênês anêlahi
tulya kirana purnama
wanèh kalawan sabane
bêbisik lan rowangira
sang rêtna ris ngandika
apa kang padha korêmbug
matur anêmbah ni inya

ingkang dipun gunêm gusti
mring abdi-abdi sadaya
dene ewah padukanggèr
warna lir angsoka mêkar
cahya amindha wulan
langêne wimbuh wèh yungyun
sang dyah mèsêm angandika

jêr sira padha aguling
nora katurunan cahya
ingsun kari mêlèk dhewe
linggih mêrêm-mêrêm ayam
sun katurunan cahya
ing wayah wus bangun esuk
wangwang kusumaning pura

umarêk ing sri bupati
wus praptèng byantaranira
ing rama sigra dèn awe
agêpah marêk ing ngarsa
angaras pada nata
sri ngayuh jangganing sunu
kinuswa êmbunanira

ngandika sri narapati
mring putra tungtunging driya
hèh nini apa karane
têlung dina ora marak
paran ta sira roga
lalu marase tyas ingsun
mèh ingsun ngagnya madaka

lan ingsun pangling umaksi
nini marang cahyanira
wênês ijo sêsunare
kadi angsana umêkar
wuwuh raras rumira
apa ta paningal ingsun
karoban ing bêsusira

sang dyah matur awotsari
ing rama sri naradipa
nutur saparipolahe
duk katurunan ing cahya
purwa madya wasana
wismaya sang maha prabu
arum wijiling wacana

hèh Sèbêtan dèn agipih
wong jro pura undhangana
yèn putraningsun ing mangke
jêjuluk Dèwi Ambara-
wati lan Si Apatya
Purwanagara dèn gupuh
ngundhangana wong sapraja

kang kinon matur wotsari
cundhuk lan mantri wisesa
dhawuh timbalaning katong
kya patih matur sandika
sigra suwarèng bala
yèn ing mangke Sang Rêtnayu
Srênggana asilih nama

jêjuluk Ambarawati
wus misuwur wong sapraja
miwah wong dalêm purane
ya ta na gêmpalan kôndha
Brahmana saking sabrang
Ni Bramani èstrinipun
ngumbarèng Bôjanagara

nèng ngriku dadi patinggi
padesan pinggiring wana
pawisman kèh raksa gêdhe
akêdhik rowange wisma
kang èstri lagya nyidham
sêdhêng pêpasihanipun
Ni Bramani ambêbana

hèh ki omah sun kapengin
mangan tawon lan madunya
bok sira upayakake
Ki Bramana aris ngucap
sarwi angaras-aras
karia yayi atunggu
wisma sun mentar mring wana

wisata Bramana sarwi
anyangking bumbung mring wana
wus sinangkêlang kudhine
dèrèng dangu entarira
ya ta kang kawarnaa
wontên gandarwo nênamur
umêdhun saking mandira

wruh lamun Bramana sêpi
sang gandarwo sêdyanira
anggora-gadha rabine
sampun arupa Bramana
sapanganggene sama
tiniru anyangking bumbung
sapraptanira ing wisma

linggih ing bale rêspati
Bramani tan wrin yèn ika
gandarwo namur priyane
anyidhêp yèn kakungira
de tan siwah ing warna
miwah sabusananipun
antuk tawon lan sarkara

kagyat angling Ni Bramani
dene enggal lampahira
antuk madu lawan tawon
kang mindha warna lingira
yayi wus bêgjanira
ing wana kang pinggir iku
ngong manggih brungkah sajuga

ana tawone sun ambil
madune liwat akathah
lawan ingsun age-age
kamantyan onêng mring sira
payo padha anendra
Bramani sigra sinambut
binakta mring pasarean

wus nirandhatêngkên kapti
gya mijil kang mindha warna
mulih marang kayu gêdhe
Ki Bramana nulya prapta
saking ing wana wasa
antuk tawon lawan madu
wangwang umanjing ing wisma

apanggih kalawan rabi
solahe karagan-ragan
angaras aris wuwuse
yayi kêkarêpanira
tawon lan madu angsal
ingsun akangên kalangkung
mring sira payo anendra

Ni Bramani datan angling
anjêngêr mijil kang waspa
yèn kawijila wuwuse
ika mau silih sapa
dadyaris awacana
sarya angusapi kang luh
manira nora anduga

pira suwene aguling
karoron lawan manira
Bramana sugal saure
apa têmên ujarira
Bramani awacana
lêng tumêkaa ing lampus
tan arsa watak dêdora

cihnane maksih puniki
tawon kalawan sarkara
durung sun olah tawone
mêgap-mêgap dènnya nabda
waspa drês lir turasan
kalangkung bunêk ing kalbu
Ki Bramana sru bramatya

dènira ngucap awêngis
lah iya wong êndi baya
wani nyidra rabiningong
apa nora kulak warta
dira nyidra Bramana
saka ing sabrang kinaduk
purun tur para sudukan

ingsun asênêt tan mamrih
balia kang laku cidra
lamun ana wong atakon
warahên ingsun nèng kitha
lêgane ingkang manah
muga ta nulia wangsul
ingkang amindha manira

sun ujane padha siji
nadyan silih asaktia
môngsa ta kandhaha ingong
lawan wong ulah culika
ngêmbuli darbèking lyan
yakti kajog ingkang kantun
têmah ngradon durtanira

lah sira karia yayi
sun sênêtan Ki Bramana
sarwi anggabus pêdhange
ya ta wau kawarnaa
sang gandarwo uninga
kalamun Bramana suwung
gya mudhun saking mandira

sêdya anênamur malih
sampun arupa Bramana
tiniru sapanganggone
mandya kacaryaning driya
dènira pêpanggihan
lan Bramani marmanipun
drubiksa tan kondur ing tyas

ri sapraptanira ing wisma alênggah
Ni Bramani sinandhing
sarwi ajêjegang
sarta asèndhèn saka
kalangkung suka ing ati
sang mindha warna
dènira sandhing linggih

Sang Bramana janma prastawa umulat
lamun ana wong prapti
alinggih ajajar
kalawan rabinira
madêg kasuraning ati
anarik pêdhang
wajanira ginigit

nulya mijil kapanggih ayun-ayunan
angling sarwi nudhingi
hèhwong êndi sira
dene alinggih jajar
lawan rabiningsun anjing
tanpa dêduga
wong pantês tinampiling

kang amindha warna sru dènira nabda
sira iku wong êndi
lumêbu ing wisma
têka angliga pêdhang
wong pantês dèn balojodi
kang kaya sira
taman wrin ing dêdugi

wus angikal suduk Sang Bramana setan
Bramana janma nuli
ngikal pêdhangira
samya sudirèng nala
sumbar-sinumbaran kalih
butêng kabangan
kalihnya kaduk wani

lir parênjak tandange Bramana setan
sudukira kumitir
parêng anarajang
sira Bramana janma
pêdhang nèng asta kumitir
udrêg-udrêgan
rame asili ukih

sarosa srang-sinêrang silih marjaya
gantya kêris-kinêris
myang pêdhang-pinêdhang
tan ana kang tumama
arame lêmbing-linêmbing
padha prawira
kuwêl banting-binanting

wusnya rêmpu sakathahe kang gêgaman
salin gitik-ginitik
akèh wraksa rêmpak
dadya tunggang-tinunggang
arame bithi-binithi
candhak-cinandhak
sêndhal-sinêndhal sami

Kèn Bramani kêtarda èmêng ing driya
mulat ingkang ajurit
tan bisa miliha
dene jumbuh ing warna
swara myang solah anunggil
yèn angucapa
kang êndi laki mami

kaku ing tyasira puwara karuna
sêsambat amlas-asih
dhuh dewa bathara
paran polah manira
dene sun tan bisa milih
mring priyaningwang
marase ingkang ati

iya lamun mati ingkang mindha warna
manawa angêmasi
lakiku kang nyata
paran ta polah ingwang
dhuh dhuh êndi laki mami
Bramani mara
mring unggwane kang jurit

asru mojar mring kang sami pôncakara
kèndêla kang ajurit
sun aywa rinêbat
pan dudu rabinira
karo dudu laki mami
padha mintaa
bênêr maring nagari

Natèng Bojanagara luwih kuncara
putus ing raja niti
sapa ingkang mênang
pradata masthi dadya
laki manira sayêkti
sakarsanira
kangjêng sri narapati

apan ratu iku sêsilihing  dewa
bangkit akarya adil
sira padha tukar
angrêbut raganingwang
bokmanawa têmah mati
sampyuh wak ingwang
wanèh kang andarbèni

lamun sira karo padha sih maringwang
rêbutên kranèng ririh
turutên tur ingwang
payo marang nagara
Bramana manusa angling
môngsa wêdia
rèh sira rabi mami

asru mojar sira kang amindha warna
nadyan ingsun tan ajrih
mradata lan sira
jêr nyata rabiningwang
sigra umangkat lumaris
marang nagara
samarga ting barêkis

Ni Bramani lumaksana munggwing têngah
Bramana janma nganthi
astanira kanan
kang mindha warna kiwa
Bramani kêsêl anyapih
sira Bramana
janma amuwus aris

aywa samar yayi marang raganingwang
sun grajanta sayakti
duk ana ing sabrang
rewangmu kawlas-arsa
tumêka ing tanah Jawi
dèn aku sira
mring wong amindha warni

SangBramana setan sru nambungi sabda
aywa kogugu yayi
iku ujar kêmat
ingsun lakimu nyata
Bramani sayah anapih
dadi tongtonan
asrang lir dhandhang muni

