Iya sadurunge ana bumi langit
ingsun lawan sira
paman durung ana ugi
puniku pundi prênahnya

Lamun mati pundi prênahe sirèki
paman ucapêna
Ki Parajèn aris muwus
sun singgih nora luwiha

Manthuk-manthuk santrine padha tinari
mênêng tan na wikan
Santri Lêbar muwus aris
ewoh sual kang mangkana

Sèh Parajèn ngucap têmbe ngrungu mami
masalah mangkana
sun-badhene iku ugi
Ni Nyai ingsun miyarsa

Iya sadurunge ana bumi langit
ingsun lawan sira
iku durung ana yayi
dununge anane cahya

De yèn mati ingsun lawan sira Nyai
mulih arannira
iya maring bumi langit
iku pamiyarsaningwang

Ni Turida amangsuli muwus aris
durung kabênêran
panjawabira Kiyai
nalimpang lan têgêsira

Nora linyok iku ujaringsun ugi
Sèh Parajèn sira
dupara yèn wong sajati
bedane saya daluya

Lah kariya ingsun alunga Kiyai
Sèh Parajèn mojar
aja lunga têka ngriki
anginêpa dèn-alawas

Pan kalangkung ing cuwane manah-mami
Ki Sèh Parajèna
santrine dèn-uring-uring
santri tambuh gawenira

Ni Turida pan sampun eca lumaris
ing sapraptanira
satêngah-têngah wanadri
tambuh kidul lor lan wetan

Pan anglangut tan ana durgama kèsthi
apadhang wudhingan
kalawan arinirèki
lampahe tansah karuna

Ni Turida lakine kaciptèng galih
dhuh ngêndi gonnira
sarwi dheprok soring ringin
Turida lan arinira

Lara-lara karuna amêlasasih
sira Ni Turida
tangise kadya sundari
anglir pulung kapipitan

Jayèngraga anèng ngêndi sira gusti
atawa yèn pêjah
ing ngêndi prênahe ugi
tega têmên Jayèngraga

Lara pati nusul ngalas sun-lakoni
nora etang pêjah
angulati ing sirèki
ketang nrêjang jurang-jurang

Dêlap urip kakang kaya awak-mami
ya Ki Jayasmara
alaki mring sira ugi
angur ingsun palastra-a

Yèn tan sudi marang ing sarira mami
sokur dèn-wadeya
lumuh kantun ingsun gusti
lara pati tan suminggah

Nikèn Raras tangise anjêrit-jêrit
kakang lakiningwang
tega marang awak-mami
lumuh kantun nut saparan

Nikèn Raras lakine dèn-èsthi-èsthi
rabinira kakang
tan wande mati nèng ngriki
dhuh kakang gusti-manira

Baya sampun tan ana ingkang awarti
tan nganggo supêna
mati têmên awak-mami
sasambate amlasarsa

Saya lêpas swarane agalik-galik
kagyat kang nèng guwa
ênggone mbok Rarasati
kang anggung bantêr sarira

Pitung taun tan arèrèn dènnya nêpi
kagyat mijil enggal
saking guwa aningali
swarane sambat karuan

Ngudikèng tyas swaraning apa puniki
anulya tumingal
wong kalih nèng sor waringin
gupuh-gupuh pinaranan

Remanira panjang pan kinarya tapih
Ni mbok Endhang Raras
warna yu anom rêspati
sapraptanira ing ngarsa

Ni Turida praptanira tan udani
tuwin Nikèn Raras
Ni Endhang amuwus aris
kagèt Ni Endhang Turida

Pan miyarsa ing swara kadi pinêtik
tan na katingalan
Ni Turida muwus aris
sapa ingkang asung swara

Ni mbok Endhang alon dènnya nambung aris
babo ingsun iya
wêlas têmên mring sirèki
tumingal marang ing sira

Tyas-ingsun Ni mbok Endhang Rarasati
kagèt wadon Raras
Ni Turida mawas aris
lamun tulus asih mring wang

Ayun wikan ing warnanira sathithik
mara rupanira
Ni Endhang nulya kaèksi
Ni Raras kagyat tumingal

Mring warnane Ni mbok Endhang Rarasati
Ni Turida mojar
paran karya maring ngriki
Ni Endhang alon angucap

Apa krananira dene padha nangis
anèng soring gurda
lah apa karyanirèki
sasambate amlasarsa

Yèn sun-rungu kaya sinêndhal kang ati
lah age tutura
Ni Turida muwus aris
ing mêngko bibi sun-pajar

Mila awakingsun bibi anèng ngriki
sru ngulati priya
anukma kalane ratri
awisma ing Wanamarta

Duk ing kina rowangingsun lara pati
Endhang Raras ngucap
karane ingong puniki
nora ketang lara pêjah

Yèn atinggal bale omahing sirèki
kaya kurang mana
sira mring wong kakung ugi
apa baya bagus mana

Wêlas têmên maring sira ingsun ugi
Ni Turida ngucap
lah bibi kadi punapi
apa sirarsa panggiha

Endhang Raras alon dènnya muwus aris
iya Ni Turida
lakinira don nênêpi
iya anèng Ngardisalah

Ni Turida alon dènnya muwus malih
bibi yèn mangkana
nêdha prênahipun bibi
Ni Endhang alon angucap

Kang dumunung kidul-wetan pêrnahnèki
dhukuh lan ing ngarga
babo anakingsun nini
nanging ingsun apopoyan

Bêncanane anakingsun kari siji
babo lakonana
wus karsane bathara di
manise angguladrawa

Yèn mangkono bibi manira mit
anglampahi sapitutur tuwan
Ni Endhang alon wuwuse
dèn-yatna anak-ingsun
lakiniraamitambuhi
tapane datan mana
dèn-bisa puniku
angapusi tapanira
lah têdhanên ing Suksma kang luwih adi
lah ta babo miyanga

Sigra kesah lon-lonan lumaris
Ni bok Endhang ika sampun ilang
wus alinggih ing bature
Ni Turida lêstantun
sampun prapta ing Ngardi-wingit
sarêng prapta sumiyak
kadi wong anguwuh
wuluh wongwang kapawanan
sumaruwung kadya anguwuh kang prapti
kadya kèn-lumakuwa

Prapta ing marga jurang awingit
tan pantara ampuhan gya prapta
jurang ajro ing têrjunge
siluking parang-parung
katêmpuh ing pracandha ngrêngih
ugra agagênturan
wrêksa gung kèh rubuh
prahara awor drubikan
udan riris sakèh prahara nglimputi
kagyat wadon Turida

Ni Turida alon muwus aris
yayi Raras sira dèn-ayitna
elinga bancana bae
udan kadya pinusus
kadi sêmpal kadi nibani
panggroning gurda tumpang
kapyarsa gumuruh
jurang agrong gumarawang
pêtêng riwut amun-amun anglimputi
lir anggrêng ingkang arga

Nikèn Raras gumêtêr kapati
uwang salit datan bisa mana
niba-tangi tênagane
ana ngalor angidul
kalintingan tan wruh ing margi
têka aburangkangan
adhuh mati tèngsun
tangginas wadon Turida
dipun-candhak arinira dèn-gujêngi
dhuh nyawa ariningwang

Ni Turida sarya muwus aris
dipun-eling babo ariningwang
Kèn Raras lupa awake
mangkene ya rining-sun
nora wurung raga puniki
nora wurung antaka
katuwone tèngsun
angur matiya ing wara
anakingwang mangsa tulusa basuki
angur baya matiya

Lagi ana sirnaning ngin riris
bêncanane rêke Ni Turida
lawan Nikèn Raras mangke
tejanipun sumawur
silir-silir rarase kari
pêthak teja sumilak
ririsnya malêtuk
Ni Turida sampun mangkat
Nikèn Raras tinuntun kadya rarywa lit
lunyu kang pringgabaya

Anut pupundhung lampahnya sami
Ni Turida lawan Nikèn Raras
alon tan kandhêg lampahe
prapta ing jawinipun
Ni Turida mangkya ningali
dhukuh pucaking arga
sangsaya andulu
bature ababanjaran
saya lêpas tumingal banjaran asri
angling wadon Turida

Iki yayi padhukuhan asri
lah ta mampir yayi atatanya
manawa wikan prênahe
ing Ngargasalah iku
Nikèn Raras dipun-wangsiti
lah yayi adandana
polahira iku
yèn tinon kadya wong edan
mundur mèsêm ingsun yayi aningali
lah age sadhiya-a

Sampun adandan Ni Raras angling
sira si kakang dene lêlewa
mèsêm kang tumingal kabèh
nulya acucul gêlung
wastra lungsur wus dèn-waoni
sinjang pêthak araras
kêkêmbêne gadhung
srinata mijil mardapa
wong akuning sasolahira mantêsi
alon sami lumampah

Ki Sèh Raras sampun nguningani
yèn rabinira rêke kang prapta
sênêng mèsêm ing kalbune
dèn-èsthi patinipun
tingal kang lyan kang dèn-alapi
dèn-larut sukmanira
amusthi andulu
alinggih sela gumilang
Ki Sèh Laras alinggih ing sela kêlir
kadi sukma adharat

Kalih siki pandhita kinawi
sami-dene wijiling kusuma
digdaya wani surane
bagus pratamèng sêmu
sabar lila lêgawèng pati
santi kaparêking Hyang
tan gingsir ing laku
waspada mawas ing Sukma
mahabara kawasa angèsthi pati
angadêg patinira

Sami amanting sariranèki
Ni Turida lawan Nikèn Raras
gupuh dèn-rangkul padane
anjrit panangisipun
nora nyana manira iki
Nikèn Raras karuna
lakine dèn-rangkul
adhuhkakang gustiningsun
nora nyana manira bisa kapanggih
lan kadi wong supêna

Saya awas gyannira ningali
Nikèn Raras yèn lakine pêjah
saya anjrit sru tangise
lakinira rinangkul
pa-geneya kakang sirèki
sun singgih nora pêjah
katuwone tèngsun
anglalana jajah desa
nora ketang ing lara kalawan pati
trêsnaningsun ing sira

Têka andika kapanggih mati
lah ta êndi kakang ujarira
asih maringsun yêktine
ingsun iki anusul
mangke têka kapanggih mati
Ni Rara wuwusira
marang kakangipun
bok kakang kadi punapa
Ni Turida sumaur awor lan tangis
wus mati kakangira

Pa-gene kakang ta sira iki
sun-ulati anjalak paningal
tan ketang wadon ta mangke
tan kongang ingsun ketung
lara pati ingsun-lakoni
trêsnaningsun ing sira
adhuh gustiningsun
anglilira ingsun prapta
ngandika-a sakêcap sun-sasangènni
dhuh kakang lakiningwang

Tangisira barêng wong kakalih
kadya barung muni pararêngan
apatut lan sasambate
dhuh kakang gustiningsun
tega têmên tilar ing dasih
lêhêng gawanên pêjah
ora bisa kantun
anandhang lara turida
tanpa sana sapa bisa anglakoni
dadi randha taruna

Paran polahingsun among kingkin
Jayasmara lah gawanên ingwang
aja lawas anèng kene
Nikèn Raras amuwus
sun-watara nora ngêmasi
anglêpasakên cipta
ing panduganingsun
kakêtêk masih sumirat
Ni Turida lakine dinulu malih
lah kakang ngandika-a

Iya bênêr ujarira yayi
iki lagi ngêningakên cipta
katara teja praptane
eling-ingsun duk dalu
wawêkase marang ing mami
kang asih ing manira
Ni Turida muwus
sun-bancanga sira kakang
Ni Turida lakine dipun-jiwiti
dhuh kakang angucapa

Ki Sèh Raras lawan Ki Sèh Rêsmi
ênting wêlase dènnya tumingal
ing sapolahe rabine
karsanira amuwus
Ki SèhRaras dèn-kujiwati
dening arsa ngucapa
wêlas manahipun
Ki Sèh Raras wus atampa
ing sêmune kang raka angujiwati
kakang parênga ngucap

Yata sarêng sami ngucap kalih
Ki Sèh Rêsmi lawan Ki Sèh Raras
pan sami kagêt rabine
aglis samya susuguh
tiningalan lakine eling
alon angunggar rema
anguculi gêlung
gupuh angusapi pada
Ni Turida lakine dipun-sungkêmi
angling asmu karuna

Ki Sèh Raras angrangkul ing rabi
mirahingsun sang lir ing puspita
nora angimpi sun anggèr
rabinira rinangkul
adhuh jiwaningsun maskwari
dèn êmban rinarêpa
binêkta sang ayu
maring kêbon papungkuran
Ni Turida lakine dipun-ciwêli
têmên asih maringwang

Têka ing kêbon parêng alinggih
Ki Sèh Rêsmi lawan rabinira
Ni Turida suka tyase
tansah ujungan sêmu
Ni Turida wuwusira ris
lakine ingojaran
paran dosaningsun
lungane tan tolih wuntat
apa baya paran ta kang ingsun sisip
asangêt datan ngrasa

Ki Sèh Rêsmi alon anauri
wacanane rêke rabinira
tansah angibur atine
polahe lir susugun
tanpa nyipta ingsun dyah ari
apapanggih lan sira
dene sun anglampus
asangêt apêgat trêsna
amatèkkên raga sadurunge mati
ing têmbe aja samar

Ni Turida alon anauri
wacanane rêke lakinira
tur sarwi gintêl wêntise
kadi basane iku
ing wacana tan têkèng pati
lah ta apopoyana
dènnira anglangut
atinggal maring kawula
nora suka ingsun tinilara guling
lakine binabana

Wulangun-ingsun ing sira iki
Ni Turida tur sarwi karuna
karasa ing nguni tyase
tan ketang patiningsun
anglalana atilar panti
dening trêsna ing sira
mèh mati katèngsun
anusup angayam-ayam
angulati sira kakang andêrpati
sun mèh mati nèng wana

Ki Sèh Rêsmi tyasnya lir jinait
asih têmên rêke ing manira
sira iki kalingane
Ni Turida amuwus
alah ujar dene sayêkti
andama ing wong lanang
dêlap kaya ingsun
tan kêna sudèningpriya
Ki Sèh Rêsmi rabine dipun-sungkêmi
tur sarwi dèn-rêrêpa

Ki Sèh Rêsmi ngarih-arih rabi
sarwi ngaras ing panêpi kiwa
asta amêngkul padane
Ki Sèh Raras amuwus
lakinira tansah tinagih
ingaranan maleca
tan sêdya ing wuwus
dene tan ana wong têka
têka minggu nora angaruh-aruhi
ingsun kasasar-sasar

Ki Sèh Raras aris anauri
wacanane rêke rabinira
sarwi dèn-rangkul madyane
tan anyana katèngsun
lamun sira yayi nututi
Nikèn Raras tumingal
tansah asung sêmu
wong lanang nora awirang
duwe rabi lumampah anglaya bumi
nusup angayam alas

Ênêngêna wau kang ginupit
Ki Sèh Rêsmi lawan Ki Sèh Raras
kang sami among rabine
gantiya kang winuwus
ing karajan Wanamartèki
Kyai Bayi Panurta
sakula-wangsèku
kang tansah nandhang sungkawa
sakesahe pra putra jalu lan èstri
gung amijilkên waspa

Tansah udrasa sa-ari-ari
tyas agung wirangrong
Kyai Bayi supe madhah sare
saking gêng kabyantaning kungkin
tinilar ing siwi
èstri miwah jalu

Warnanên wau Nyai Malarsih
sêdhih tyasnya kepon
dèn-tutuh-tutuh maring lakine
nênggih ing siyang kalawan ratri
tan angsal abukti
yèn ratri tan turu

Dening lungane Ki Jayèngrêsmi
kaduwung acêlong
Ni Malarsih solah lir kapatèn
Ki Panurta mituturing rabi
apa ingkang dadi
sêdhihira iku

Tambangraras wus karuwan mati
mung ta ingkang katon
Jayasmara kalawan arine
amung iku kang sira-tingali
Tambangraras mangkin
dugaku wus lampus

Balikan sira dèn-wruh nampèni
sêmuning Hyang Manon
ja katungkul wong urip ta kiye
tingalira dèn-madhêp Hyang Widdhi
aywa salah kardi
aja wèt kalurung

Balik dèn-wruh kang agawe langit
lan awakira wong
andhap asor dèn-akèh bêktine
malar kasatmata-a sirèki
dèn-sukur ing Widdhi
asiyèng Hyang Agung

Lawan sira asiha ing Nabi
panutan Hyang Manon
dèn-asung sira ala bêcike
iya kabèh ta manungsa iki
sinung karna dening
Sang Amaha Luhur

Iya pirsakna pitutur mami
mring sira mêngkono
pituturing Rasul iku rêke
sing sapa datan idhêp ing warti
jinanjèkkên dadi
sining yamani ku

Iya anèng jroning narakèki
salawasirèng wong
têkèng jajal nirnakkên tuminge
maksih rêke kang siya-siyèki
nirnakkên ragèki
inggih marmanipun

Yèn ing manungsa tan anut singgih
maring ing Hyang Manon
agung siksane puniku têmbe
tumpa-tumpa ponang siksa yayi
kubur lan yamani
ping kalih siksèku

Angrês sambate Nikèn Malarsih
myarsa kang mangkono
wuwuse kang raka sadangune
datan ngucap tan sêgu tan osik
alon anguculi
ing gêlunge sampun

Padanira ingusapan wèni
marêbêl mêtu loh
tan angucap sadangu-dangune
yèn angucap aririh mlas-asih
sira Ni Malarsih
nut karsane kakung

Nênggih rêke yayi ing wong ngarif
kala ika kang wong
kinarya darman wuwuh sêngkêle
lah punika amarmane ugi
nênggih para Wali
sunat tandhanipun

Tandha sunat larangan ta nini
têgêse kang uwong
datan tungkul ing rênêse bae
yèn katungkul pan dadya ling-aling
dadya tingalnèki
prana wastanipun

Ana-dene sunate wong mukmin
yèn sinung Hyang Manon
sinung antara ing Pangerane
nora apopoyan iku ugi
iya animpèni
sadintên sadalu

Liwat pangganjarira Hyang Widdhi
maring sira kang wong
wipala gung martakkên martane
ingaran wawaduling Hyang Widdhi
tan kêna nujoni
ing Hyang Maha Luhur

Anênggih rêke sunating Nabi
ajrih iku ing jro
ing sêngite sinimpên jro siye
ewuh ujar puniku ta-yayi
dèn-kêna marinci
iku dèn-katêmu

Ni Malarsih tumungkul awêdi
kewran èsmu kepon
ngundang marang Ki Luci Santrine
Santri Luci mareneya aglis
ingsun jaluk kardi
lattana nakingsun

Yèn katêmu sira Jayèngrêsmi
mardika sira wong
Ki Luci anuhun sigra lèngsèr
sapraptane ing njawi anangis
pangucap mlas-asih
anèng di katèngsun

Andarung lampahira Ki Santri
sarwi awêtu loh
praptèng awan kawuri desane
anut gêgêr sabin iring-iring
praptèng wukir-wukir
dènnira lumaku

Kapanggih Ki Santri Monthèl nanging
lirang-liring loyop
alinggih ing sela lèndhèhane
sela tumêngèng lirang awingit
alon Santri Luci
dènnira andulu

Kapanggih pitêkur sarya muji
nanêdhèng Hyang Manon
sarwi sèndhèn ing soka asrine
abra ingkang sêkar sari-sari
sarya nêngèng langit
nanêdha Hyang Agung

Sapraptaning Luci dèn-takèni
lah bapa sun-takon
ing Wanamarta pundi prênahe
Ki Luci alon dènnya nauri
puniku ing ngarsi
sakêdhap gya rawuh

Santri Monthèl atatanya malih
malih ingsun takon
Ki Panurta ing pundi wismane
Santri Luci wacananira ris
kang wasta Kiyai
Panurta kyaingsun

Suka manahe Ki Monthèl angling
iya yèn mangkono
duduhêna sun iki kinèngkèn
angêmban timbalan bêkta tulis
Tambangraras inggih
lawan kakungipun

Ingkang wasta Ki Sèh Amongragi
sun-ulati karo
yèn ana ing Wanantaka bae
bungah manahe Ki Santri Luci
ingsun tanya malih
ya marang sirèku

Wontên malih pawongane èstri
nênggih sanakingong
Ni bok wadon Cênthini aranne
ing mangke punapa taksih urip
tan uninga mami
gêsang lampusipun

Binêkta mantuk Ki Monthèl aglis
arsa matur gupoh
marang gusti Ki Panurta mangke
sami ènggar manahipun kalih
Ki Panurta myarsi
yèn Ki Luci rawuh

Sarwi bêkta tulis Santri Luci
Ki Panurta alon
tanya layang apa sira kuwe
Santri Luci ature agipih
putra tuwan gusti
kang bêkta sratipun

Wastanipun Santri Monthèl gusti
nèng jawi wot-sinom
Ki Panurta wuwuse ge-age
lah undangên Ki Santri dèn-aglis
saksana tumuli
ingancaran mlêbu

Santri Monthèl sinambrama aglis
Monthèl sira lunggoh
tinupiksa tumuli surate
nawalanira Sèh Amongragi
suka ing jro galih
sêmbah-ulun katur

Ing sampeyan ing jêng Panurtèki
lawan ibuningong
tur uninga panduka wiyose
Tambangraras ing mangkya sih urip
Amongraga prapti
nèng Wanantaka wus

Kalayan ari Ki Jayèngrêsmi
miwah ariningong
Jayèngraga sakaro-karone
samya dènnya gung pangapurèki
lungane lêstari
datan angsung-warah

Kakungira kabyatan ing kingkin
brangti kakung-ingong
dadya nglangut puniku marmane
ing dalu yayah supênanèki
Ki Jayasmarèki
nèng Wanantakèku

Santri Monthèl alon matur aris
punika wontên wong
asung wêkas ing kawula rêke
Jayèngraga lawan Jayèngrêsmi
atur sêmbahnèki
dene botên mantuk

Sakalangkung anuwun aksami
putra dika karo
mila minta apura wiyose
manawi têmbenipun ngêmasi
sampun dados galih
pan arsa anglangut

Ki Panurta agya muwus aris
mring Ki Monthèl alon
pundi gonnira têmu lawase
Ki Monthèl alon ature singgih
duk amangkat mami
nênggih wontên dhukuh

Asipêngan kula wontên margi
Ngardipala dhukoh
Amongkarsa kang dhudhukuh ranne
kawula asung nyipêng sa-ratri
putra tuwan gusti
wawarta sadalu

Bungah susugun Ki Panurtèki
mring Monthèl susugoh
wus sumaji sumaos ngarsane
sêkul wangi apindhang kêbiri
pêcêl wadêr pitik
abêkakak wêdhus

Tutulannira kang pêtis asin
aglar suguh awor
lawak kecap kang apindhang tawès
kathah dhaharan kang anèng ngarsi
carubuk lan mimi
sadaya nèng ngayun

Suka ing tyas Kyai Panurtèki
Ni Malarsih dongong
kadya agring têkèng ing warase
Ni Sumbaling ingutus sira glis
ngambil kampuh nuli
ing pêthi gyannipun

Lan sruwale agya sira ambil
mangko dènnya gupoh
lawan ikêt pêthak cuwênine
lawan kulambi sêrban sultani
kopyah moga asri
gya ingambil gupuh

Sapraptane sinungakên nuli
Ki Monthèl agupoh
ananggapi Malarsih asihe
kang sinungan nulya asung bêkti
kalangkung kapundhi
sihira maringsun

Wusnya asung bêkti nulya amit
Santri Monthèl gupoh
mantuk marang ing Wanantakane
Ni Malarsih kantun pyuhing galih
myarsa ing tuturing
utusan kang rawuh

Wuwuh supênuh sira Malarsih
ngur aja kapêngkok
ing utusan mangkana wuwuse
nora wuwuha rasaning ati
malah sêdhih kingkin
angur aja ngrungu

Ki Panurta pangucapira ris
gya ginugu uwong
ngong ingutus mangkana têmbunge
pinêdhaningsun marang Hyang Widdhi
sokur taksih urip
nakingsun sadarum

Ni Malarsih lingirasmu tangis
Kiyai wakingong
mangkeneya salawas-lawase
tan wande kawula angêmasi
sun-lipur tan mari
Ni Tambang nak-ingsun

Lawan anak-ingsun Jayèngrêsmi
dadi atiningong
Ni Malarsih mlas-asih wuwusê
lir bramara amarwasèng sari
sira Ni Malarsih
kang wèni sumawur

Yata Kiyai Panurta
kalawan Nyai Malarsih
lir jaka kalawan prawan
polahe mardi pawèstri
tansah ingarih-arih
Ni Malarsih dèn-lilipur
karsane Ki Panurta
aywa na kang dadi galih
lah mênênga aja darung trêsnanira

Malarsih sira kariya
ingsun lunga angulati
iya marang anakira
sira ta si Jayèngragi
malar ta yèn pinanggih
anakta Jayèngrêsmiku
sokur Ni Tambangraras
anak-ingsun kabèh sami
muga-muga rinêksa-a ing Pangeran

Ki Panurta arsa kesah
amanting raganirèki
ngulati atmajanira
tan bêtah ingsun akari
baya nak-ingsun katri
tan nana wêkasanipun
anggung dènnya nglalana
kangêningsun rina wêngi
wus kariya ingsun ingkang ngulatana

Ki Panurtarsa lumampah
Ni Malarsih anggendholi
pan kawula tumut kesah
angulati anak-mami
nangis anjrit kêpati
tan purun kantuna ingsun
dhuh ingsun tumut linggar
ingsun datan sagêd kèri
pêjah gêsang kawula tumut ing tuwan

Panurta ngrês manahira
miyarsa wuwusing rabi
sakêdhap amêsu waspa
Ki Panurta anabda ris
lah uwis sira nyai
adandana dèn-agupuh
sun-gawa anglalana
ana kang sun dunung ugi
duk larèngsun ngaji pisah gunung Bustam

Gya mentar Kyai Panurta
kalawan Nyai Malarsih
ngangge busana kanisthan
Panurta lan Ni Malarsih
lir namur lampahnèki
harja nyampingira wulung
angangge tasbèh kinyang
amawi romale wilis
ikêtira ubêt tiga tuhu pelag

Tan amawi dhudhuwungan
kaskul lan jungkat cinangking
sampun angrasuk busana
awasta sêrban sultani
amrik gandanya minging
praptèng jawi lampahipun
Ki Panurta alon ngucap
lah dhingina sira yayi
alon-alon ingsun ingkang ngiringêna

Wus kapungkur wismanira
sêdya maring Ngardirawit
Ki Panurta alon ngucap
marang garwa Ni Malarsih

angalih aran ta ingsun
aran Ki Arundaya
dene sira Ni Malarsih
angaliha aran Malarêsmi sira

Sêdyaningsun iki marang
ing ngarga lamun dumugi
ingaranan Arga Muncar
iku kang sun-jujug ugi
ana wong sanak mami
sanak kêkalih sun-jujug
kala ingsun mulana
adarbe sanak kêkalih
kang asêpuh awasta Ki Adimuncar

Wastane ingkang taruna
Arundarsa ranne ugi
kalaningsun padha bocah
sih-siniyan lawan mami
karone manthèlangi
anèng gunung Bustam iku
malih sun duwe kadang
wastanipun Arsèngbudi
sanakingsun kala sun laku durjana

Ardi Muncar Arundarsa
de sanakingsun kang dhingin
duk ingsun lunga angêntal
punika margine yayi
dene wastane mangkin
Carik-sutra arannipun
pan rabine sakawan
samya nut karsaning laki
kang satunggal awasta Ki Carik-mudha

Pan sami pratamèng sastra
warnane samya apêkik
kang mantu Kiyai Batang
rabine têtêping bêkti
roro samya nastiti
ing gunung Bastum puniku
ing mangke adhêdhêkah
ing Ngardi Muncar tulyasri
pan kaprênah ingkang kilène punika

Ki Malarêsmi angucap
sumawi kakang dèn-aglis
sampun dangu wirandhungan
sêlak kêjawahan mangkin
gêrah mandra ing wulan
ricik-ricik sampun dangu
gêtêr patêr kakilat
lir akèn rèrèn ing margi
kang jalada ngêndanu riris kang niba

Kilat thathit abarungan
pêtêng dhêdhêt anglimputi
lir guntur asri swaranya
gumêbyar kang kilat thathit
mamor ampuhan prapti
ngin gora pracandha lesus
mojar Ki Arundaya
wuwuse awor lan tangis
lah dèn-enggal ing pundi unggyanning rarywan

Pundi yayi gonne rarywan
tan nana dhukuh kaèksi
gogodhongan woh katingal
kidul kulon wetan têbih
suwawi rèrèn ngriki
Ni Rêsmi lupa tyasipun
ana punganing sela
tangan cape suku ogik
rema kumêl kasaput dening pawana

Gumêr gumêrot kang wrêksa
agathuk rame kang thathit
tan antara gêlap ngampar
lir tutunon swaranya tri
wrêksa gung agung sami
akèh rêbah kabarubuh
wênèh sêmpal kaprapal
Ki Arundaya lingnya ris
sarya ngrangkul rabine ingaras-aras

Sun wêlas têmên mring sira
tan wurung mati nèng ngriki
kakang ta sun-kapakêna
sadasa pêjah nèng ngriki
Arundaya sira glis
amêngkul ing rabinipun
yayi suwawi enggal
alunga têka ing ngriki
lon lumampah tumingal dhukuh atêbah

Katingalan lamat-lamat
Arundaya muwus aris
lah ta yayi ingampiran
araryan sipêng sawêngi
angecakakên ragi
sakêdhap agya lumaku
sarwi anganthi asta
dhukuhe pan maksih têbih
dangu saking dadalan pan jurang-jurang

Awêrit kang ponang marga
sonya tan nana wong siji
anut pinggir jurang-jurang
akèh swara kang kapyarsi
têrang kang riris aris
lampahe minggah tumurun
têngange wayahira
tumurun sing gêgêr lapis
Arundaya wirandhungan lampahira

Anut iring-iring ngarga
pan anjog sitine miring
pan lunyu-lunyu kèdêkan
marga langkung wingit wêrit
alon dènnya lumaris
Arundaya ngandika rum
yayi padha araryan
wus andungkap sabinèki
padhukuhan pan ika asri kawuryan

Sapraptane ing banjaran
andarung lampahe nuli
ningali sabin ajêmbar
awilis dinulu asri
pinggir jarak kacipir
kang kacang parikan ulur
tirta jinala-tundha
tuhu asri anglangkungi
anujoni santrinya ana ing gaga

Angambil kang jajanganan
terong kalawan kacipir
gudhe lan kacang dhung-dhungan
sawusnya anuli mulih
praptaning wisma nuli
ningali ana wong rawuh
ki santri gya tatanya
wong pundi dika puniki
pan têmbene ijêngandika kawuryan

Ki Arundaya ris mojar
manira iki wong kampir
puniki pundi wastanya
padhukuhan tulya asri
ki santri saurnya ris
Ngargamuncar wastanipun
mawi dika lajênga
punika kyai nèng masjid
sigra laju praptèng natar uluk salam

Sinauran Sèh Adimuncar
sawusnya atata linggih
abage-binage samya
sasalaman sadayèki
Sèh Adimuncar ngling aris
prayogi salim alungguh
sumangga maring wisma
Rundaya nauri inggih
pan sumangga kawula anut sakarsa

Santri wus mudhun bubaran
Sèh Adimuncar tuwin
Arundaya Arundarsa
Malarêsmi Purnaningsih
kundur maring wismaki
nèng pundhapa tata lungguh
Sèh Adimuncar nabda
mring garwa hèh Purnaningsih
paran uwus gonnira tata sugata

Yèn wus age ladèkêna
kang garwa mundur anuding
mring santri pawong mitranya
naoskên sugatèng tami
tan dangu praptèng ngarsi
gupuh Purnaningsih wau
ngladosakên bucunya
jangan mênir pêcêl pitik
padhamara lodhèh gula brongkos pindhang

Dhèndhèng age susujènan
opor bèbèk basngèk pitik
gêpukan dhèndhèng gorèngan
lombok kêncêng lawan pêtis
sêrundèng pal puk ragi
jêrowan lan abon rêmus
krupuk lalab-lalaban
Sèh Adimuncar ngling aris
lah suwawi kakang kêmbulan anadhah

Nulya sami wiwijikan
Adimuncar ngling mring rabi
lah payo sira pisan
kewala padha abukti
dan lêkas sarêng sami
dènnira nadhah pikantuk
dangu antaranira
luwaran dènnira bukti
Ki Sa-murca anyarik rampadanira

Wus linorod sadayanya
nyamikan lumadyèng ngarsi
Sèh Adimuncar wuwusnya
lamine kula rasanni
wontên kasupènmami
sakêdhik mungguhing ngèlmu
bab sampurnaning iman
Arundaya mituturi
inggih rêhe mungguh sampurnaning iman

Yèn wus sirna pangandêlnya
mungguhing tokidirèki
yèn wus purnanira tunggal
loro-loroning ngatunggil
tunggal-tunggaling kalih
nging sawiji suhulipun
pan têtêp tinêtêpan
purbane tarik-tinarik
tan nana ran wujuding gusti kawula

Kang amolah kang pinolah
namung kalawan pribadi
datan lalawan lantaran
pupuling ro maring siji
Allah Mukamad jati
campur tan kalawan Rasul
nungap pribadinira
mring sira Pangeran mungkin
tan kaanan kodrat lan kadiranira

Mangkana mungguh makripat
yèn wus sirna ing pangèksi
lawan paningal kang awas
sirnakna aja na misih
yèn maksih wêruh sirik
tan sampurna tingalipun
maksih kaliru tingal
tingal kang nyata puniki
apan aling-aling sajatining tingal

Apan wong kang mangaripat
durung têkèng kupur-kapir
kang katingal mangaripat
yèn wus sirna tingal jati
pan nora aningali
ing dalêm sawiji wujud
nir datan ana tingal
wontên andika kang Nabi
lan sing sapa wêruh rêke ing salira

Sasat wruh sirèng Pangeran
kang dulu-dinulu sami
kang tan kalawan satmata
puniku ingkang wus jati
ujar pra Ambiyayi
lir puspa kalawan madu
rinoncoh rinenceman
linêbon madu sajati
madu sirna puspa ingkang kawistara

Sirna wujud roro ika
têmune wong ahli tokit
ana seje kang patêman
lir êmas kalawan carmin
linêbokkên jro gêni
carmin pan ilang kang wujud
mung êmas kang kaèksa
carmin ilang tan na kari
lamun yayi yun wikan maring salira

Sirnakna paningalira
tingal lair lawan batin
aywa misih katingalan
iku pamanggiyèng Wali
sarya lila tyas suci
suka sudibya ing kalbu
cahya gumilang-gilang
lir suryakantha kadêling
Hyang Aruna lah êndi suruping surya

Adimuncar rêna tyasnya
winêdhar ingkang kalêmpit
kakang kawula tatanya
pundi kang ingaran tulis
sastra ingkang sajati
muni dhèwèke puniku
lawan kang muni salah
puniku kadipunêndi
Arundaya alon wijiling wacana

Punika yayi dèn-nyata
mênggah sajatining tulis
mungguh Datsira Pangeran
mutêlak kalawan Gusti
takdir kalawan tokit
akusud dènnira suhul
babaring kalêpasan
ênggèh kang punika yayi
kadi bayi lan pikun upamanèka

Apan tunggal sangkan paran
tunggal jatine rannèki
gih punika yayi rasa
surasane ngèlmu supi
nanging ta kita niki
tan pati tèyèng ing kayun
wus wrin kewran kawêran
ing warana aling-aling
kang ngalingi tungkuling karana dunya

Andhêku Ki Adimuncar
kaluhuran sabda wingit
sira Ki Sèh Arundarsa
sumambung wacana aris
kula tanya sayêkti
kang pundi sajatosipun
winastan Dalillolah
lawan Kadis kang sajati
lah ta kadipundi kakang Arundaya

Kang tinanyan ris saurnya
ujar kang punika yayi
Dalil puniku idayat
idayat pangandikaning
Allah kang Maha Suci
lantar dhawuh kang malakul
malekat kang kaparak
kinon ngudanèni salir
kadi iku andikane Rasullolah

Martakkên sakèhing umat
kang sami agama suci
lantaran wong tuwa kadya
iman mumuruk ing ngèlmi
sarat ingkang linuwih
kang puguh kusus ing ngèlmu
kang patut lan sarengat
dening bab sêjatinèki
basa Dalil graita ingkang nugraha

Lirnya graita nugraha
kang abrangta mring kadadin
kata lawan musawarat
ngudi kalawan pribadi
muhung marang Hyang Widdhi
dungkaping purnaning kalbu
liring Kadis kasucyan
nucèkkên jiwa kitèki
kang lir kapuk cadhang tètèsing dahana

Sakamantyan kalihira
Adimuncar anoragi
Arundarsa langkung dènnya
tumungkul rêna ing kapti
dènnya ling ngasih-asih
dhuh kakang Kiyai guru
anglêjarakên driya
sung padhang pêtênging galih
langkung dening kawula kapiyutangan

Rahmat gung wuwulang tuwan
sun-têtêdha ing dunya kir
kang muga tulus manjinga
sadulur sinarawèdi
Malarêsmi duk mèksi
kang rayi kalih sumungku
angrês karasèng nala
èngêt mring putra Mongragi
amumuruk kang winêjang angrêrêpa

Tambuh duk mijil waspanya
kagagas putranirèki
kang samya nis andon paran
ingupaya wana wukir
kawistara ing laki
Rundaya tanggap ing kalbu
milya angêmbêng waspa
Dimuncar Rundarsa ngliring
mring kang raka kaliye angêmbêng waspa

Sèh Adimuncar lingira
marmanta kakang Kiyai
paran kang dadya woting tyas
awaspa ingong tingali
Rundaya ngandika ris
sarwi angasat ingkang luh
punika raka dika
ngong dulu kapêsan budi
karaosing suta kang dadi wod driya

Marma samya andon paran
ngalaya amurang margi
umahas wana wulusan
wiyose ngulati siwi
nênêm siki jalwêstri
Tambangraras kang pambayun
sumusul lakènira
Amongraga nis ing ratri
tiganipun Jayèngrêsmi Jayèngraga

Mèmpêr tumutur kakanya
nulya rabinipun kalih
Rarasati lan Turida
milya angikis ing ratri
sadaya tan na kari
sutanta kalawan mantu
samya tanpa tuduhan
nging wontên talêring warti
mêncar gwannèng Ngardipala Wanantaka

Kang kalih mantu wanodya
tambuh paranning lumaris
puniku yayi marmèngwang
angendra praptèng ing ngriki
yayi kalih manawi
kasrawunganing pitutur
kang kabar bêbaratan
gyanning pun sutanta mami
supayantuk dêling tan dados raos tyas

Lan kang punêndi prênahnya
Wanantakardipalèki
sira Ki Sèh Adimuncar
Rundarsa ngungun miyarsi
wasana matur aris
adhuh kakang wong tuwaku
kalingane mangkana
rudatin kelangan siwi
kapibrangta ngrurah putra kang umentar

Inggih kakang Arundaya
wontên tur-kula sakêdhik
kados sambung babing ngada
sadasa dalu puniki
ngong kasipêngan santri
anèng ngriki mung sadalu
sabating Wanantaka
kinèn mring Wanamartèki
asung surat marang Ki Bayi Panurta

Kang duta Sèh Amongraga
mukmin kas bangsa Utadi
kulinèng pulo Langgatan
ing Jurang Jangkung ngasrami
Monthèl wastaning santri
kawula tanggap sadalu
akathah papajarnya
kula tan patos nyêrêpi
inggih lir kang paduka pajar punika

Jroning dhusun Wanamarta
sapa sintên kang sujanmi
kang wasta Bayi Panurta
manawa sambunging warti
Rundaya ngling ngêgèti
uh adhi kang dera wuwus
punika ênggèh reyang
ingkang sami amastani
aran Bayi Panurta ing Wanamarta

Ki Adimuncar turira
gih sokur kakang Kiyai
paparab Bayi Panurta
tunggil sambunging pawarti
santri Monthèl saratri
nuntên enjangipun mantuk
maring ing Wanantaka
Ki Arundaya ngling aris
inggih kadhatêngan dutane Mongraga

Santri Monthèl wastanira
têka kinèn awèh tulis
asung wruh ing sasamanya
nèng Wanantaka desaki
panggih kang dèn-ulati
kadange ro èstri jalu
sarta kalane mangkya
wus kumpul lan rabinèki
Jayèngrêsmi Jèngraga nèng Ngardipala

Kang puniku ngong tatanya
ing pundi prênahirèki
Wanantaka Ngardipala
yayi tudingên sing ngriki
Adimuncar turnya ris
inggih sawêg wartosipun
kidul-kilèn prênahnya
tanah Gêlang Maospati
saking ngriki lêlampahan tigang dina

Liripun ing Ngardipala
kalih dalu saking ngriki
puniku kang wus lumampah
kang dèrènga tan dumugi
Ki Rundaya ngling malih
yayi yèn wus bakda Subuh
manira laju lumampah
ketang nut talêring margi
marang Ngardipala lan mring Wanantaka

Adimuncar Arundarsa
ngrarêpa aturira ris
kalangkung cuwaning manah
gyan-kawula apêpanggih
mugi wontêna saking
laminya sadasa dalu
narèhakên sarira
wontên rêrêmesakêdhik
pan dumugi kakang mumulang ing kula

Rundaya nauri sabda
yayi puniku agampil
sok ugi lujêng ing lampah
yèn sagêd manira kampir
inggih kapanggih wingking
arêbat parluning laku
mangkana wancinira
wus anggagad bangun enjing
pan sadalu saking tan antuk anendra

Adimuncar ngling ing garwa
lah Purnaningsih sirèki
gaweya sêga angêtan
sa-adune sarap-enjing
kang garwa lèngsèr ngarsi
marang pawong angungukus
wêktu pajar gidiban
samya mudhun saking masjid
mèt toyastu santri adan agêlikan

Jalwèstri wus sami kadas
Arundaya angimami
ing asalat wus utama
praptèng tahyatira akir
bakda Subuh pupuji
pragad sadayanira wus
kang raka ingaturan
Rundaya akarsa pamit
Adimuncar gupuh-gupuh ing rabinya

Yèn wus lèhira lah-olah
ladèkna ing kene nuli
kang garwa ika agêpah
naoskên sugatanèki
wus tata anèng ngarsi
sangkêp lam-ulamipun
cinaran kêmbul nadhah
sadaya sarêng awijik
dan alêkas bukti nutug dènnya nadhah

Antara nulya luwaran
Ki Samurca anyariki
wus linorod sadayanya
nyamikan lumadyèng ngarsi
angling kakang puniki
inggih mamangsêganipun
nulya samya angalap
wusira dhahar nyênyamik
Arundaya wau aris wuwusira

Hèh antên Sèk Adimuncar
Arundarsa Purnaningsih
reyang riki papamitan
kang muga para-lilani
nutuggên lampah-mami
samya sun-donga rahayu
pan sarwi angsung salam
Ki Sèk Adimuncar gipih
nêmbah sarwi sasalaman aturira

Kawula atur waluya
ing saparan tuwan ugi
kapanggiha kang kasêdya
luwar ing brangta gung kingkin
ngling Alkamdulilahi
nglukar patêkêmanipun
Ki Arundarsa nêmbah
salaman atur basuki
Purnaningsih ngabêkti mring Arundaya

Sadaya wus gantya-gantya
salam marang Malarêsmi
wus jinurung pamitira
dan mangkat saking ing masjid
tumurun ing dhidhikil
maksih rêpêt saput lêbu
anut marga kang kambah
lêstari dènnya lumaris
wus kapungkur padhukuhan Ardimuncar

Lampahe Kae Rundaya
lan kang garwa wau Ni Malarêsmi
Hyang Aruna nrang sawêgung
anipat sèsiningrat
pêdhut ngamnpak-ampak kang ngrêm ing dêlanggung
rumput kabunan kasrampat
angêbêsi ing pada tis

Lamun sinrang ing suryènjang
nipis ngisis kapanasan agusis
kari kang ngrêmêng ing bayu
têlas kang anèng lêsta
kawistara dêlarèh anèng dêlaggung
kathah simpanging têrusan
ra-ara rata lir rujit

Bubulak wus kalintangan
nampak wana tarataban paminggir
salong ginaga jinagung
têbok lêt pagrumbulan
kitri wana pring pucung sarangan sêntul
jambu kaluthuk ngayangan
dhuwêt bêndha gowok wuni

Sri swaraning pêksi munya
atêtêba bèthèt gulathik êmprit
kapodhang munya acilung
sauran lan prit cowang
miwah rangkok kulilingan sunggi lêsung
cangak êngkak bango buthak
bidho ulung lan barênggi

Darès jakatuwa banghak
kulilingan kalangan nèng wiyati
kapyarsa swara anganyut
lir tangising alara
dêruk putêr pêrkutut manggung cumlêngkung
pêksi gonggong asèsèngan
tidharsa lawan kudhasih

Kudhawa cowak kuthilang
sêsêpahan angisêp wadu sari
siyung jalak platuk êngkuk
pênthèt kèkèk sikaton
andon mangsa nacar wohing kêrsula gung
myang gurda bangsa mandira
tinubing pêksi mèt bukti

Miwah kewan buron wana
mong andaka rambon lêmbu jajawi
myang kidang mênjangan kênthus
kancil landhak andhapan
wurangutan bêdhès uwa-uwa lutung
anuntung napak madal pang
angranês pradapaning pring

Wingwrin anon mangsa-mangsa
swra wre mrês lir udan sinêmèni
katanggul ing kol kawangsul
sasaran mèt tungtungan
ana lutung sawiji cênguke julung
singsal tiba sing pènèkan
bapa biyunge nututi

Yun ngambil cênguk kang tiba
têlu-pisan kararohan nèng siti
ginendholan para lutung
tan awèh angrêbuta
mring anake têlu kang tiba kajulung
yèn janma-a samya ngucap
mring sanake mituturi

Lah wus aja dera alap
pupusên wus pêsthine asisiwi
yèn wus julunge pinulung
ing mong mangsa bakala
tur tan kêna yèn kaparêng tombok umur
kuwatir nèng pangudhunan
wadalêna ing Hyang Widdhi

Ywa nuruti ati hawa
nora bêcik sasat sira maoni
karsaning Hyang kang wus bêstu
bageyaning ngatitah
nora kêna ing pikir kumudu-mudu
slamêt-slamête kangèlan
kang rinêbut nora kêni

Wau kang mahawèng marga
Rundaya lan garwa Malarêsmi
anon lutung kang pinêngkul
maring ing lutung kathah
Arundaya Malarêsmi tyas kumênyut
kaya na karasèng driya
lèjêming lutung mranani

Yata lêpas lampahira
wanci surya bêntar nêngah manasi
tatêbakaning wana gung
bangkan ra-ara wiyar
rurumbut kang ra-ara gêlagah rayung
galonggong prumpung cawuran
lamuran têmbagan grinting

Sumuk tampêking baskara
datan ana wrêksa ingkang ngaubi
têbah paonjotanipun
ron kalamênta tiksna
mêlarpada rujit pagêlanganipun
karêncêm bunging lang-alang
karikuhan dènnya laris

Laju malbèng wanawasa
paluduran pèpèrèng lêmah miring
pringganing jurang aparung
pring ori agêrotan
pring kangwungwang kapwanan swara nguruwung
siyaking camara sinrang
lir pendah janma jrit-anjrit

Wanci pidak tri gumiwang
Arundaya anon toya ambêlik
kalangkung tyasira sokur
samya raryan sor wrêksa
anèng pangoyodan tambining trênggulun
asêsêndhon kamarutan
kasilir angganya aring

Kasayahan ing alampah
Arundaya lan garwa Malarêsmi
angum ing we samya adus
wus dènnya awak-awak
ngambil toya wulu dènnya arêp wêktu
mimilih gyan kang asimpar
adan samya angabêkti

Utama dènnira salat
bakda Luhur purna sakèhing puji
myang dhikir pandonganipun
pikantuk dènnya raryan
pan ajênêk ngasokkèn sariranipun
samya ngantuk alayapan
sasangat anulya tangi

Ki Rundaya ris ngandika
lah wus payo yayi mangkat tumuli
sêlot-sêlote lumaku
daya-daya tutuga
kuwatir yèn kawêngèn anèng wana gung
kang garwa datan lênggana
dan umangkat sing gwannèki

Rasa-rasa tumindaka
saking maksih apor sukunirèki
yata laju lampahipun
nusup angayam-ayam
datan ketang ing lampah durgamèng laku
wus lêpas dènnya lumampah
tatas pagrênging wanadri

Napak wana tarataban
tutugaran tutunon banakaki
talêr jog ingkang arga gung
papagan janma lampah
kadhang janma dhadhampalan ing wana gung
Ki Rundaya ris tatanya
ki sanak ngong tanya pundi

Prênahipun ardi Bustam
punapinggih puniku maksih têbih
paran wus parêk ing ngayun
kang tinanya saurnya
inggih kilèn puniku lêt bana grumbul
dika puniku ki sanak
ragi kaplantrang ing margi

Dene margine mring Bustam
katujune pan dèrèng kongsi têbih
puniku margi mring Pulung
miwah mring Ngardisalah
dika wangsul malih ngalèr nimpangipun
ing wau watu manthilas
tutunon talêr marga lit

Ki Rundaya lon lingira
gih ki sanak sangêt panrimamami
nulya lampahira wangsul
dulur samya lumampah
sapratêlon onjotan dènnya kapaung
Rundaya tansah tinanyan
mring janma truntungan margi

De lumampah tanpa rowang
jêngandika kyai sadhèrèk pundi
dene takèn Bustam dhukuh
dhikil têngahing wana
lah punapa mambêting sanak sadulur
mring Kae Sèh Arsèngnala
Rundaya nauri aris

Alêrês panarka dika
ênggèh pawong sanak-manira lami
tan têmu marma yun pangguh
anulya sisimpangan
ngling lah sampun andum lumaris dêlanggung
kularsa mring Nganjuk desa
Rundaya nauri inggih

Wus sami asisimpangan
Rundaya mituhu tudinging margi
prapta dalan kang tinuduh
nut marga pêlagaran
têtêgoran wrêksa angalang dêlanggung
garwa tan bisa lumangkang
kang raka anarik ririh

Mungguh tumurun ing jurang
Ki Rundaya tansah nuntun ing rabi
wlas-asihira kalangkung
mring garwa kasêrakat
anon toya sakêdhap ararywan wêktu
bakda dènnya salat Ngasar
nulya lon-lonan lumaris

Tatas pangrêngganing wana
têrataban pagrumbulan awêrit
lang-alang gêlagah rayung
rumbut wus kalintangan
pamênggêraning Bustam sampun kadulu
asri patalunanira
têgal pagagan palêstrin

Wiyar pasabinanira
kang tadhahan kang gadhu loh jinawi
lêga tyasira andulu
parêk kang pinaranan
rame swaraning wong gugusah nèng gubug
anggonjèng salwiring sawah
sami anggêtaki pêksi

Sami kêndhangan gambangan
karak balung tatulak lawan katir
swaraning pêksi gumuruh
gulathik prit anjala
atêtêban ginusahan ngalor ngidul
cangak munya karêngakan
lir guguyu êmprit pêking

Mangkana ingkang lumampah
turut sawi padhadhahaning têgil
tangkêp patanêmanipun
pala-pêndhêm kasimpar
miwah jajanganan ngêmohi atulus
kacang rumawe lanjaran
kara kacipir andadi

Lombok terong jagung ngantang
samya kumantènan ngêtan ngèsêli
sumêrit kang krai timun
wuku watang ngalasah
taru turi tumruna sêkarira byur
Malarêsmi suka mulat
kacang rumawe ing margi

Kadya pinêthik-pêthika
saking dening sangêt dènnya kapengin
sami acipta ing kalbu
jagung mangkana ika
mendah yèn dèn-mênirjangan lêginipun
kêmbang turi dèn-asêma
mendah sêgêre ngluwihi

Lalap kacang gleyar anyar
enak lawan sambêl lothèk kêmiri
alon dènnira lumaku
nolih-nolih tanêman
wanci surya anglarah tirahing gunung
ana sabate satunggal
Santri Dhawuk lagya dhangir

Anèng têgal palèstrènan
Ki Rundaya têtanya mring kang dhangir
manira tanya mring bagus
pundi dhukuh ing Bustam
Arsèngbudi pundi padalêmanipun
nauri inggih punika
dhukuh sanginggiling dhingkil

Yèn makatên Kae sanak
kula nêdha damêl dika sakêdhik
yèn parêng andika tulung
aturna Arsèngnala
santri Dhawuk nauri dika puniku
pundi pawingking andika
Ki Arundaya nauri

Reyang pêkir kawlasarsa
pan kumêdah têtêmu Arsèngbudi
Santri Dhawuk lon amuwus
gih dawêg kula-bêkta
gupuh-gupuh sarta ngumbah paculipun
nulya kèrit lampahira
munggah pagênênganèki

Masjide katon anganggrang
langkung asri rakiting dhukuh wukir
akêtêp pakitrènipun
prakirna tumaruna
pan tinata banjênge pomahanipun
linurung agêng marapat
tiris nut pinggir pinarik

Dadya maju-pat kang wisma
sapanthanya wong rong-puluh ngomahi
sadaya wong wolung-puluh
kang dhudhukuh ing Bustam
gêgênêngan kèdêran kali mèh têpung
dhinawuh mring pasawahan
kinarya gagadhu sabin

Rundaya karênan mulat
pasang rakiting dhukuh Bustam wukir
praptèng paregolanipun
Santri Dhawuk lingira
dika kèndêl ing ngriki kula umatur
ngling ênggih dika matura
yèn dhêdhayoh anggung brangti

Wau kang lagya alinggih
Arsèngbudi lan kang garwa
Nikèn Wiyadi wastane
dangu dènnya nèng paningrat
aglar saosanipun
nyamikan wowohan agung
myang lah-olahan mawarna

Ingadhêp santrinirèki
Santri Bêlang Santri Pancal
Santri Pêthak Santri Putèh
pan was kinula-waraga
pinupu lit milanya
samya toh amulu-cumbu
marang Ki Sèk Arsèngnala

Sêdya mawong ing donya kir
anjuru angrêsik makam
samya niyat nyapu-règèl
santri lima pinitayan
mring Kae Arsèngnala
karyaning èstri myang jalu
santri lima kang minangka

Pangrampunging barang kardi
popole pagêr salilab
miwah sisimpênan jêne
sumawana pasawahan
ayume wong sadesa
tan kongsi nganggo pinêcut
rumat saliring pakaryan

Mangkana Ki Arsèngbudi
angandika marang garwa
kadingarèn sira kiye
olah-olah nyanyamikan
kaya wong ngundang-undang
sasaji panganan agung
woh-wohan lan juwadahan

Kang garwa mèsêm turnya ris
wong nganggur dhangan lah-olah
glêpung linjik sadayane
kula karya juwadahan
gêmblong wajik lèmpongan
pipis pisang kocak mêndut
widaran kowa pradapan

Dhawêt gantal jênang canthil
randhakèli lan jêmunak
cêlorot lan sate durèn
Arsèngbudi gumuyojar
de guna têmên sira
kaya wong kutha angkahmu
angadi-adi nyamikan

Kadar pira nèng wanadri
mangsa ngêntèkna sapira
tan lintang mung sa-anane
lagyèca dènnya rarasan
sarya dhahar nyamikan
kasaru ing praptanipun
Santri Dhawuk tur uninga

Kawula atur udani
punika wontên dhatêngan
ngantu nèng paregolane
pan kakalih èstri priya
dulune kawlasarsa
kawula takèn tan ngaku
ngakên janma kapibranta

Wus têngah tuwuh ing wanci
kalawan rubiyahira
Sèk Arsèngbudi wuwuse
lah age sira turana
agêpah kang liningan
ngandika mring garwanipun
kaya na kang ngakon sira

Karya nyamikan sasaji
asidik graitanira
ya ta lah rêjêki mono
lir ngupaya kang amangan
binuru nora kêna
tan sinêdya kadhang têmu
anut bêgyane priyangga

Wiyadi matur ing laki
sintên kintêne kang prapta
punapa tami kinaot
punapa ore kewala
Arsèngbudi lingira
lagi rasaning driyèngsun
kaya yèn janma utama

Kewala dhadhaganèki
sathithik ngêmu prabawa
nêmu nadhang rijêkine
manira tan nuduh sira
akarya pasugata
têka sira ngênthu-ênthu
adi karya papanganan

Ni Wiyadi mèsêm liring
ririh umatur ring raka
kula wau sayêktose
angliwêt pitik dhadhara
madhêp langkung lêmunya
pun Pancal kula-kèn wau
mundhut lalaban mring wana

Kirang pirsa ingkang mawi
kinarya sasaos dhahar
kula piyambak dêlambe
jêg ajêng jangan asêman
sêkar turi pêdhêsan
kajêg ajêng mênir jagung
pitik trondhol pêcêlira

Gumuyu Ki Arsèngbudi
ngling de kaya wong anyidham
ngong-nêmpil asême bae
kinokoh pêcêl santênan
mupung ana dhatêngan
yèku rijêkine tamu
dilalahe kêparêngan

Santri Dhawuk apêpanggih
lawan Kae Arundaya
Ki Dhawuk alon wuwuse
wawi andika katuran
mring Kae Sèk Arsèngtyas
kang ingaturan tumanduk
malbèng kori paregolan

Praptèng têritis pandhapi
uluk-salam sinauran
nulya ingancaran linggèh
tansah winangwang kang prapta
gya samya sêsalaman
Arsèngbudi sêkalèmut
pawong-mitranirèng kuna

Èsmu kagyat dènnira ngling
kapèn-kapèn ing paningal
pa iya apa dudune
kakang Arundaya ika
kang tinujon atanggap
inggih mêkatên yèn èstu
sami botên katliwêngan

Agupuh Ki Arsèngbudi
angrangkul sarwi wacana
matiya kabênêm ingong
botên anyana satuma
kawula panggih kakang
angruruh têkèng wismèngsun
adhuh kakang sanakingwang

Samya ngêmu luhirèki
Rundaya magêp wuwusnya
dhuh Arsèngbudi riningong
tan nyana maksih waluya
sun bisa apêpanggya
duk rare tumêkèng sêpuh
têmbene iki pangguhan

Wus yayi sami alinggih
luwar dènnya rarangkulan
Arundaya lon wuwuse
puniki yayi bakyunta
tumuntur paran-paran
Ki Sèk Arsèngbudi gupuh
jawat-asta sasalaman

Nêmbrama atur basuki
winangsulan karaharjan
nulya ngling marang rabine
lah Wiyadi wruhanira
ya iku kang ngong pajar
mitra saekapraya wus
tan nana rasa-rumangsa

Yayi ngabêktiya maring
kakangira Arundaya
miwah mring bakyunta age
ingkang liningan agêpah
nêmbah asasalaman
sarya tur pambagyanipun
rahajèngirèng alampah

Winangsulan kramaning sih
wus tata sami alênggah
Arsèngbudi nyarakake
kakang punika sumangga
pan wajib sumapala
wau ing sadangunipun
raraosan lan arinta

Dingarèn karya nyanyamik
kadya wontên kang nuduha
tan bodho ing wusanane
dadya rêjêki paduka
bagi ingkang ngamawa
wawi punapa kinayun
pintên bangi manggih tadhah

Pêngarêm lêlantih margi
anggonging jiwa katoran
Arundaya lon dêlinge
kalintang panrima reyang
mangsa ringaèng krana
kewala sasêlotipun
lagya marêm apêpanggya

Pinêksa sêsambèn angling
samya ngalap nyênyamikan
tanpatyantuk panggapene
pancyarka tunggang acala
Arsèngbudi wacana
kakang suwawi awêktu
anèng ing suro kewala

Rundaya rahab nauri
gih dawêg yayi Bismillah
nulya sami maring suro
pra santri samya sêmbahyang
kang adanagêlikan
Arsèngbudi Rundaya wus
samya mahèrantu kadas

Santri sunat apupuji
sinasmitan kinèn kamat
Rundaya ngancaran kinèn
mangarsi mring pangimaman
nulya Ki Arundaya
angimami ngangkat prêlu
usalinira pasekat

Utama tibaning takbir
kadya balang tibèng toya
cumêgug jug sabalange
purnèng takbiratul ikram
antara ing aptitah
wajah Patekahira lun
lawan mukaramattuha

Tumaninahira trêtip
dungkap ing tahyat akirnya
asalam bakda Mahribe
angrahab puji-pujiyan
dhikir amaca donga
têpakurira wus kusuk
sujud takrub anêlangsa

Sêsangat dènnira taklim
tangi saking pasujudan
ing sasampunira mansoh
sunat Wabin ing radêgan
nêm rêkangat tri salam
wusing purna sunatipun
ngangkat apan wêktu Ngisa

Rundaya mêksih ngimami
utami sêmbahyangira
praptèng patang rêkangate
tahyat akir salam bakda
purna saliring sunat
miwah watirira rampung
gya salawat sasalaman

Bubar mudhun para santri
Arsèngbudi Arundaya
Wiyadi Malarêsmine
samya mundur maring wisma
nèng made pajrambahan
Arsèngbudi lingira wus
Wiyadi sira ngruktiya

Tata sugatanirèki
sathithik ingkang prayoga
lan sidakna mau kae
kang garwa mèsêm turira
ing sasmitaning raka
inggih sampun kala wau
kados wus rimat sadaya

Sarwi mundur saking ngarsi
mariksa mring pagandhokan
wus samêkta saosane
santri sarubiyahira
Palangka Pancal Pèthak
Santri Putih Santri Dhawuk
kinèn anampa rampadan

Nulya ingirid mangarsi
bubucu kang anèng panjang
miwah lan liwêt pitike
Wiyadi nata rampadan
jangan asêm kalènthang
jangan turi kacang dhudhung
terong binumbu pêcêlan

Pêcêl-pitik jangan mênir
karupuk dhèndhèng sujenan
rêmpah dhèndhèng ngange gadhon
sarundèng ragi lan êmpal
abon ayêm mênjangan
basêngèk pitik dumêruk
sambêl lan lalab-lalaban

Rundaya ling jroning galih
ya ta-lah rijêki Allah
duk ingsun nèng têgal anon
kêmbang turi angrêmbaka
kapengin dèn-asêma
mêngko anêmu nèng ngayun
kang jangan asêm pêdhêsan

Tan pae Ni Malarêsmi
ngartika sajroning nala
ya ta-lah kamurahane
Allah kang luwih kawasa
duk manira nèng têgal
anon kacang bayêm jagung
kaya ngong pêthik-pêthika

Kapengin kinêla mênir
lalap kacang gleyor anyar
sokur yèn pêcêl anyar
sokur yèn pêcêl pitike
ing mêngko ana ing ngarsa
Allah ingkang sung murah
langkung sukurirèng kalbu
Arsèngbudi lon wacana

Marang tamunira kalih
sumangga kakang Rundaya
lah suwawi kang-bok mangke
kawula aturi nadhah
gyannipun olah-olah
rayinta akusung-kusung
ngaturi dhahar paduka

Anulya sami wawanting
pan samya lêkas anadhah
sami kêmbul lanang wadon
pikantuk dènnira buktya
katujon jangannira
Rundaya lan garwanipun
nikmat raosing panadhah

Satêngah ngraoskên bukti
ana karasa ing driya
-nira mandhêkêl anyangkol
èngêt sudra andrèng paras
angruruh putranira
Malarêsmi arawat luh
micara sajroning driya

Liwat ngêsut sira ati
ngrasakkên nikmating buktya
ngalêm sêga janganning wong
bangêt gonku tanpa ngrasa
prihatin angupaya
ing suta durung katêmu
ngalêm rasaning sugata

Kale dudu wajib-mami
dudu guna kaya nipkah
lan dudu kaskaya dhewe
Rundaya mulat ing garwa
mila kanggêg ing driya
dinuga ngot tyas wulangun
mangarang marang ing putra

Ilang raosing ngabukti
antara patang pulukan
mêne ngantu pamuluke
Arsèngbudi nor wacana
suwawi Kang Rundaya
andika nadhah kang tuwuk
owêl gupuhe arinta

Ing sêmu wus ananggapi
dinuga tyasira brangta
dadya kadho pambuktine
antara nulya luwaran
samya wiwijikan
ambêng wus tinarik mundur
nyamikan lumadyèng ngarsa

Ngancaran dhahar nyanyamik
Rundaya aris wacana
hèh yayi sêlot-sêlote
Arsèngbudi lon aturnya
kawula tanya kakang
mupung sagêd apêpangguh
masalah tokit lan iman

Punika kakang kang mugi
paring wulang ing kawula
rumiyin dalah ing mangke
ing tyas dèrèng kapadhangan
mêksih bunar ing driya
kakang langkung bagya sokur
andhatêngi dhatêng kula

Prasasat idayat ugi
palal Hyang Kang Luwih Wikan
kêdah panggih dilalahe
nyuwun kasiat wuwulang
lah kakang padhangana
Ki Arundaya amuwus
yayi bab tokit lan iman

Iman pangèstuning budi
kang êning marang Hyang Suksma
jarênih kajatènane
minulya kasuciannya
kalayan panarima
narima ing dhèwèkipun
tan pepeka liring tingal

Nulak sakèhing pangèksi
pandêlêngan tingal driya
lyan saking Dating Hyang Manon
kang punika yayi mulya
budi ingkang mardika
nungge sawiji pangèstu
kang dadya mas tanpa una

De tokit punika yayi
budi ingkang bangsa badan
dene iman ing yêktine
ngudi kang bangsa Pangeran
lir sotya lan êmbanan
sirna rannya kalihipun
jênêng li-ali kewala

Rêtna rukmi tan winuni
kadya ta sotya-ludira
jumbuh sotya lan bananne
mangkana malih upama
iman pami rukmi ka
tokit dêmbaga linuru
nèng kowi winor lan êmas

Dhawuhing cahya kadêling
kuning bang purba-pinurba
tan amurba sakaliye
tokit pamêsuning jiwa
raga datan pepeka
nulak sakèhing rasèku
tan tomah ing rajah tamah

Iman pamuntuning budi
tokit pamuntuning badan
puniku yayi jatine
sajatinya kang ingucap
de jatining kasidan
anèng ing pribadinipun
datan kengang kinaliyan

Luwih nugrahanta yayi
pribadi sihing Hyang Suksma
tan kêna ginurokake
Arsèngbudi suka rêna
winêjang ing kakhekat
padhang tyasira tan buntu
lir mina sat manggih toya

Wau Nikèn Malarêsmi
kapering wurine raka
sêlan-sêlan pangrungune
mung ketang pra putranira
kang dadya woding driya
Rundaya non garwanipun
ing netya mila sungkawa

Kawistara dènnya wingit
Arsèngbudi nor turira
punapa kakang marmane
sami angêmu sungkawa
rinta kang-bok punika
paran karapuhan suku
lapak mahawèng ing wana

Têmbe ngendra ing ngatêbih
angling marang garwanira
Wiyadi bakyumu kuwe
wêdhakên parêm rapuhan
saosana palêswan
kakanta kewala kantun
adima lon dunêmrasa

Rundaya nauri aris
yayi èsmune rakanta
katênta rapuh anggane
bêtèke apor lumampah
pan datan yèn kadyèka
wontên karasa ing kalbu
reyang sajar sajatinya

Marma ngendra praptèng ngriki
kalih prakawis parlunya
kang dhingin kajat titinjo
ping kalih wiyosing lampah
reyang parlu papanggya
lan yayarsa tanya tuhu
yèn kasangsangan pawarta

Santri kampir nèng ing ngriki
jalu tanapi wanudya
puniku putranta rêke
katri pawèstri sajuga
èstri ran Tambangraras
malyèng lakinya anglangut
ngikis ratri tan wawarta

Tumulya arine kalih
Jayèngrêsmi Jayèngraga
tumutur laju tan mulèh
nulya rabine kalihnya
Rarasati Turida
anut nis kalane dalu
samya tan nêdya mantuka

Wontên kabare sakêdhik
jênêke putra-andika
kang satunggil sasanane
anèng dhukuh Wanantaka
kalih nèng Ngardipala
ing pawarta dèrèng bêstu
kilap dora lan yêktine

Rèh ribêd tinuh pawèstri
yayi bakyu-jêngandika
samargi langkung repote
tumêkèng paran sangsaya
tansah onêng ring suta
tyas reyang kadudud-dudud
lir tan kêna sinayuta

Punika liripun yayi
Arsèngbudi duk miyarsa
gêgêtun langkung ngungune
alon umatur ring raka
dene botên kadosa
kêpalang kakang wulangun
acuwa raosing driya

Ki Rundaya ngandika ris
rêke yayi rèhêna
dongakêna ing Hyang Manon
yèn wus salamêt ing paran
pangguh kang sun-upaya
saulih mara ing besuk
sun kampir lan sutanira

Ngulama Sèh Amongragi
tranging ngèlmu winaskitha
yayi tan kacuwaning rèh
benjang ingong jêjênêkan
kang nutug olah-rasa
mangkya yèn wus bakda Subuh
manira laju umangkat

Arsèngbudi nor nauri
inggih sumangga kewala
ulun kalangkung ajrihe
anênggalang ingkang karsa
sarèhning lagya brangta
kakang tanya prênahipun
Wanantaka Ardipala

Ngidul-ngilèn saking ngriki
kantun lampahan rong dina
katiga gêthèk praptane
inggih kakang benjing-enjing
kawula nuduh janma
kang anuduh marga ayu
tan samar marang simpangan

Yèn mangkono lah Wiyadi
asaosa pasareyan
kêlasa lan salêmpire
Wiyadi matur ring raka
lamun parêng rakanta
prayogi sareyèng ngriku
anèng tilam pagêbêran

Tan kuciwa wus miranti
layap anèng patilaman
sakaliyan lan kakang-bok
yèn botên nèng pagêdhongan
kilèn miwah kang wetan
Ki Rundaya ris amuwus
bok ipe apalimarma

Maringsun mêrnahkên guling
kalangkung panrimahingwang
kewala ngong anèng suro
pan wus kasêdya tirakat
Arsèngbudi lon mojar
anuduh mring santrinipun
kinèn tata pasareyan

Ingkang tinuduh nulya glis
anggêlar kalasa bantal
guling sakêmule dodod
nulya ngacaran mring langgar
Ki Arundaya linggar
mring suro lan garwanipun
tan cinatur dalunira

Enjang samya tangi guling
angambil toyastu kadas
santri wêktu salat Suboh
bakdanira angibadah
Ki Rundaya ris nabda
lah ta yayi Arsèngkalbu
manirèki papamitan

Umangkat mupung aènjing
Arsèngbudi ngling mring garwa
kinèn saos sugatane
gupuh Wiyadi mring wisma
nuduh ing santrinira
kewala anèng ing tajug
gènnira atata dhahar

Wusira sèmèkan bukti
amangsuli pamitira
Rundaya Malarêsmine
Arsèngbudi tur sumangga
anulya sasalaman
wus yayi Ki Arsèngkalbu
samya nglanggêngkên ngapura

Dodonga andum basuki
kang rayi nêmbah turira
mugi manggiha harjèng don
dhatênga ingkang sinêdya
panggihe kang dadya tyas
winangsulan sihing kayun
wusnya salam mring rubiyah

Arsèngbudi sigra nuding
mring santrinira sakawan
Pethak Pancal Bêlang Putèh
kang kinèn nguntap nèng lampah
sadaya wus sadhiya
miwah panggèndhonganipun
pamucunge anèng marga

Yata wau Rundaya nulya tumurun
umangkat sing langgar
Ki Arsèngbudi tut-wuri
kurmat marang ingkang raka Arundaya

Lawan wau Wiyadi anut tut pungkur
tumunturing raka
samya kurmat ing têtami
pan dumugi anèng sajawining dhadhah

Lon amuwus Rundaya mring Arsèngkalbu
lah wus yayi aywa
susah angêtêrèng têbih
jêngandika wangsul ing ngriki kewala

Samya matur inggih andhèrèk pangèstu
ing salampah kakang
mugi manggiha basuki
inggih rêke benjang yèn wus praptèng paran

Konduripun ngupaya putranta wau
kakang umampira
mariki mring Bustam malih
wêlasana kawula nuwun wuwulang

Ris sumaur ênggèh yayi sarêng kuntung
lamun kalujêngan
ing lampah parênging Widdhi
reyang lamun tan kongsi wagêd kampira

Maklumipun jênggan-para ring katèngsun
araling kawula
cêgah amasthèkkên jangji
lamun cidra dadya jalaring duraka

Pênêdipun sumendhe marang Hyang Agung
ywa kongsi suminggah
masthèkkên durung pinasthi
pan punika yayi cêgahing ngulama

Arsèngkalbu nor jiwa sarya umatur
inggih Kang Rundaya
kasinggihan dènnira ngling
kawula nut ing lampah ngriki kewala

Saur muwus kalangkung panrimanipun
rambah sasalaman
kalihe samya pupuji
miwah sasalaman mring rubiyahira

Wusnya ngastu nulya lampahira laju
Arsèngbudi lawan
kang garwa Nikèn Wiyadi
samya wangsul saking padhadhahanira

Kang lumaku Rundaya lan garwanipun
Malarêsmi miwah
santri sakawan kang ngiring
kang sawiji nèng ngarsa atuduh marga

Pan angidul-ngilèn nut galênganipun
wanci pajar sirat
bangbang wetan ima rêsmi
kadya rêngkêting paès linut parada

Angrêrênuk lir pulas turutanipun
seta dadu rêkta
kapit kêlamukan wilis
mega malang ngrêgancang pendah bêlabar

Rêpêt saput lêmah kataman ing pêdhut
wijiling Aruna
ujwala èrêm katangkis
dening ampak-ampak anyunari surya

Asru umung swarane panrikan esuk
ririnjing nganjokang
jèthi upa jangkrik bêring
ramya sata myang pêksi mangsane pajar

Manyar dhècu baranjangan cucuwitan
jalak lan kêthilang
cingcinggoling lan srigunting
kapyarsa sri nèng lêngkaning patêgalan

Kang anutu anggêntang pating karênthung
janma maring sawah
amaruput rêbut enjing
ingkang lagya angrakiti rajakaya

Ingkang uwus ngidêri garu maluku
lêmbu myang maesa
kang macul ananampingi
ana ingkang lagya ambêdhah tulakan

Ana dhaut mocong ngurit têbar tandur
kang mopok galêngan
saya kèh janma makardi
Arundaya wus nglintangi pasabinan

Têgal talun pagagan gênggêranipun
patugaran wana
napak ra-ara waradin
walang abyor kabur katarajang lampah

Pan sumawur lir sulung maring garumbul
yata Ki Rundaya
dungkap trataban paminggir
malbèng wana Pacaruban pagrêngannya

Pan andarung Rundaya anèng wana gung
anrang jurang sêngkan
pêpèrèng parang ngarumpil
palunguran gêgênêng têngahing wana

Wana Jêmbul têtêlêng rannya ing Jêmbul
kabuyutan wana
panasaran wong lumaris
sabab dening angkêr tan kambah ing janma

Alon matur pra santri mring Rundayèku
punika ing wana
Jêmbul kalangkung awingit
anèng ngriki datan kenging salah karya

Aruh-aruh sabarang ingkang kadulu
mangke lamun ana
kang katingal kang kapyarsi
inggih rêke paduka kèndêl kewala

Lamun aruh-aruh kalamun ginanggu
maring panasaran
kang marabumi wanadri
botên kenging gluwah-gluwèh salah-karya

Manthuk-manthuk nauri kalih lumaku
iya ngong tarima
pituturira ing mami
reyang ti-yatine manawa kèlingan

Lampahipun parêk têtêlênging Jêmbul
kabèh tan angucap
gèdhèg manthuk mangsit liring
dènnya laku tan ana samya rarasan

Nusup-nusup mimiyak gêlagah rayung
garumbul pagrêngan
marga tatêrusan alit
parumputan lan wrêksa gêng-agêng payoman

Nyênyêt samun tan nana swaraning manuk
miwah sato kewan
gêng alit tan na kaèksi
nadyan angin mênêng tan nana sumrabat

Kang karungu swaraning janma anguwuh
nguwuh mring rowangnya
rarasan tatakon margi
ting jarêlih lir wong kacuthêlan marga

Swaranipun jalu èstri cêluk-cêluk
kapriye mono ta
êndi margane kang bêcik
dene nora kêpapagan janma mlampah

Nunut laku di-bènning mari abingung
anèng têngah wana
asêdhih kapatèn margi
adoh desa tan nana kang tinakonan

Kang anguluk ngunèni tuduh dêlanggung
nanging lêt jujurang
sabawa amêmêlingi
myang jujuge srênggala lir wong bêbêdhag

Kang lumaku lulus tan na aru-biru
yata na katingal
janma kapapag ing margi
sarwi nuntun kuda tinut ing pikulan

Datan aruh-aruhan papag ing laku
wus ungkur-ungkuran
ana darbèke kang kari
caping arit panguthik runtuh ing marga

Kang andulu minggu tan na aruh-aruh
wus wruh wawangsitan
tan kêna asalah kardi
ana malih sing wuri jalma lalampah

Wong pipitu anglancangi dènnya laku
sami ararasan
anutur marga kang maring
Ngardipala miwah marang Wanantaka

Ana muwus êndi margane kang ayu
marang Ngardipala
mêtu ngêndi ingkang aglis
apa nyimpang apa kang kiye kewala

Kang sumaur bêcik iki marga ayu
tan tumurun minggah
apa ta ora arumpil
nulya nimpang wong pipitu tan katingal

Yata wau Rundaya lan garwanipun
myang santri sakawan
laju lampahira aris
wus kapungkur têtêlênging Jêmbul wana

Tyasira wus lêga tan na watiripun
ngambah ing pawrêksan
gêng têpung ron anyingupi
santri Putih alon matur mring Rundaya

Adatipun kang wana puniku wau
wana panasaran
lêlêmbut sring mikatoni
gih puniku wau kang kapêthuk marga

Yèn kalamun dèn-aruhi yêkti laju
karat ing lêlêmbut
lujênge kasasar margi
pan sêpêkên bingung tan amanggih marga

Tujunipun sampeyan tan aruh-aruh
sokur ta wêkas tyas
ing lampah kêdah basuki
ngrika wau dhanyange ajawal-jawal

Mindha sunu sanak kadang bapa-biyung
pinindha warnanya
kagèt wong kang aningali
mring kang katon kapilayu gya binêkta

Alon muwus Rundaya mring santri catur
tujuning wakingwang
lan nyaimu Malarêsmi
tan praduli ika iki tan katingal

Yèn ta iku mau basan nak sadulur
ya êmbuh-êmbuhan
patute bae bilai
nora wurung nyaimu anjrit karuna

Samya ngungun sokur salamête laku
lêpas lampahira
wanci lingsir pidak siji
anon tirta samya raryan asêmbahyang

Wêktu Luhur antara salat wêktu wus
ngasokkên sarira
santri sami dèn-bêktani
sangu sêkul ulam miwah nyênyamikan

Ngraos edhum nèng soring wrêksa trênggulun
pra santri turira
kawula dèn-sêsangoni
nyanyamikan kabucu salawuhira

Pênêdipun paduka nadhah ing ngriku
lan garwa-andika
kalantih lampah sakenjing
Arundaya nauri reyang tarima

Santri gupuh angambil toya ing kaskul
cinaoskên ngarsa
Rundaya anulya bukti
lan kang garwa anutug dènnira dhahar

Atuturuh luwaran cinarik mundur
pinangan wong papat
Rundaya dhahar nyanyamik
wus luwaran sadaya dènnira mangan

Lon umatur pra santri mring Rundayèku
yèn parênging karsa
kawula dalêm lilani
sami wangsul mantuk dhatêng ngardi Bustam

Wêlingipun rayi-dika Arsèngkalbu
yèn wus harjèng marga
kula kinèn wangsul mulih
mapan sampun tan wontên watiring marga

Alon muwus Rundaya mring santri catur
lah ya wus waluya
amung salam donga-mami
aturêna marang yayi Arsèngnala

Malihipun rêke tuduhna dêlanggung
maring Ngardipala
kang bêcik tan muwatiri
santri matur inggih punika kewala

Ingkang ngidul yèn wontên simpanganipun
kang têngên kewala
ywa ngiwa simpanganèki
nadyan alit talêr punika kang marga

Wusnya matur pra santri tur salamipun
pamit wus linilan
sigra wangsul samya mulih
Arundaya lon muwus mring garwanira

Payo yèn wus aso umangkat lumaku
Malarêsmi sigra
dandan pagèndhonganèki
nulya samya mangkat saking palèrènan

Lampahipun wus tatas pangrêngganipun
pangalang-alangan
patrataban ing wanadri
lêkas-lêkas lêmpitaning palunguran

Marga parung parang rumpil siluk-siluk
wana parèncèkan
pagrumbulan wana nipis
Rundaya non janma samya dhadhampalan

Amèk kayu wênèh ambêngkik wus mikul
Kae Arundaya
mrêpêki tatanya aris
hèh ki sanak manira ayun tatanya

Marganipun marang Ngardipala dhukuh
kang tinakon mojar
kablasuk dènta lumaris
puniki dede margi mring Ngardipala

Dika wangsul malih margi ngriku wau
kajêng-kajêng ragas
kang alit talêring margi
ingkang lêpas maring dhukuh Ngardipala

Pan kapaung ing lampah dika kalèntu
puniki jogira
margi agêng Gunungsari
dalêmipun Cariksutra Carikmudha

Duk angrungu Rundaya lêga tyasipun
ngartika jroning tyas
dilalah palaling Widdhi
wong kêsasar iki têmah kêbênêran

Yèn ta lamun tan kasasara ing laku
baya datan bisa
katêmu lan mitra-mami
Cariksutra kalawan Ki Carikmudha

Lon amuwus Rundaya patakonipun
kang êndi ki sanak
dhudhukuh ing Gunungsari
anauri inggih ing ngriki kewala

Lêt lulungur gênêng kang kilèn puniku
èdhèng-èdhèng wana
babana wana sakêdhik
praptèng lêbak ing Gunungsari katingal

Ngling gèh sampun asangêt panrimaningsun
ngong laju kewala
kang liningan angling inggih
pan umangkat Rundaya sing pangandhêgan

Lampahipun mangulon anrang wana gung
umiyat gênêngan
tumurun marganya rumpil
angêrakal dadya rêmbên lampahira

Garwanipun arikuh tansah tinuntun
praptèng pangareyan
lêbak pawukiran alit
anon kali alit ilining kang toya

Rarywan ngriku anèng sela gêng rênggulu
angum we wak-awak
wanci wêktu Ngasar akir
wusnya siram mèt toyastu salat Ngasar

Bakda wêktu nulya laju lampahipun
wau katingalan
ing dhukuh ing Gunungsari
satêngahing bubulak pêngkêranira

Ukur-manthuk rong garêmbêl dhukuhipun
kang nginggil Patrukan
mêsjide alit acèkli
pagêr gêdhèg ingênjêd katon sumilak

Lingira rum Rundaya mring garwanipun
baya kae uga
kang binatur dhukuhnèki
masjide kang acilik katon anganggrang

Nulya laju malipir pagêring talun
têgil pasabinan
mangsane pangrêmbang dami
angêmohi nêdhêng têtêl pala-pala

Sri dinulu patanêmanira tulus
sangkêp warna-warna
jajanganan jagung jali
juwawut lan linjik gudhe myang katela

Pan panuju sabate matun ing talun
kakalih wastanya
Sêtranaya Sêtragati
Arundaya alon dènnira tatanya

Lah ta bagus ing pundi pawismanipun
Kae Cariksutra
kang liningan anauri
gih puniku wismane Ki Cariksutra

Malih muwus yèn mêkatên pênêdipun
andika wèh wikan
reyang parlu yun pêpanggih
angling inggih dhasar kawula punika

Sabatipun Kae Cariksutra nêngguh
yèn wontên dhatêngan
gih kawula kang tur uning
lah suwawi dika nut ing lampah-kula

Samya mantuk wong ro ngiring lampahipun
Kae Arundaya
nèng wuri lan Malarêsmi
garwa tansah kinanthi rèh kawlasarsa

Wau-ta kang lagya lungguh
Cariksutra nèng wismèki
sinaji anèng pandhapa
anyamping sarung bang Bugis
sabuk modang singsêt pisan
mangking golok silih-asih

Dhêstar Arab adu mancung
tinrap malèrèt malipis
jêplakan namung salêmbar
wida kalêmbak seta mrik
asumping lênga têlêngan
tuwa masih ambêsusi

Bojone papat yu-ayu
tumundha tuwa nomnèki
wayah nak putu diwasa
rarakitan warnanèki
karo sami lêkêrira
kadi kêmbar kakang adhi

Karo samya lancapipun
wangun sami kakang adhi
bojone kang tuwa kuna
têlu inganggurkên sami
wus tinalak nging tan lunga
tur tan apatutan siji

Duk ing jaka-laranipun
titiga wastanirèki
bok Sumarsi lan Wilapa
bok Surêmi katrinèki
mangkya wus tan langgêp pakah
sêdya sumungkêm tut-wuri

Samya cipta mawong maru
kadya sutane wuragil
sumêrêp amèt mèt manah
marang kang winêngku mangkin
garwa sakawan namanya
kang tuwa Nikèn Mintarsih

Mintarêsmi kang panggulu
panêngah Nikèn Wratsari
Angronsari wuragilnya
dadya pitu sadayèki
kang nom sakawan nèng ngarsa
amarak lakinirèki

Naoskên sasajènipun
lêladènira pribadi
woh-wohan kang lah-olahan
mamanisan wêdang kopi
Ki Cariksutra anabda
mring para rabinirèki

Sakesuk mila ngong dulu
sajodho parênjak muni
anggantêr tan lyan gyannira
wali-wali nèng wit manggis
tan pati kêsit ibêrnya
ngathêthêr lir manuk gêring

Paran ta wahananipun
adating parênjak muni
pra rubiyah aturira
manawi wontên têtami
yèn botên angsal rubiyah
wus sakawan wêwah kalih

Gunggung sasanga sadarum
Cariksutra gumuywa ngling
iku ta mangsa kêna-a
luwih papat ingkang wajib
Mintarsih mèsêm saryojar
warti andika rumiyin

Criyose mawi dèn-kuluk
kuluk montên kadipundi
gumuyu Ki Cariksutra
basa kuluk mono yayi
lakuning nikah-ing ngentra
kang têtêlu angratani

Nadyan ana-a rong puluh
sèkêta satusa èstri
kêna winaratan ningkah
manggung kewala kang siji
nora kêna lumaku-wa
apan duwèke kang padmi

Pra garwa mèsêm amuwus
bêjane kang olèh siji
samyosik sajroning nala
kapengin duwe kang siji
lèjême samya atanggap
ing sêmu rêbut dhèwèki

Dadya liringira rêngu
kapagut landhêping liring
mèsêm Kae Cariksutra
wruh rabine runtik liring
ngimur-imur manuara
mêngko ta ingong-tuturi

Mungguh kang mangkono iku
panjênênganing Narpati
wênang nguluk pra biyada
lawan panjênêngan Nabi
yèn wong cilik tan winênang
kasiku mring Jêng Narpati

Pra garwa lêjar tan rêngu
samya samudana angling
wus mantun salayèng nala
Ki Cariksutra ngling aris
wus pangulahirèng priya
pawèstri tipis ing budi

Purwakane iku mau
anyatur parênjak muni
mèh bae salin babagan
ujaring parimbon pêksi
yèn têlatèn tinitènan
wahanane prênjak muni

Yèn prênjak muni nèng kidul
bênêr lamat dhayoh prapti
yèn nèng kidul-kilèn gènnya
lamat ana wong nênagih
yèn nèng kulon bênêr lamat
wong tuwa sanak doh prapti

Yèn lor-kulon prênahipun
wong jêjaluk ngudi-udi
yèn lor bênêr prênjak munya
lamat rijêki kang prapti
yèn prênjak munya lor-wetan
lamat dhayoh tutur warti

Yèn nèng wetan bênêr iku
ngalamat satrune prapti
lamun muni kidul-wetan
lamat dhayoh anglong-longi
yèn parênjak iku munya
angidêri ing wismèki

Kongsi têpung-gêlang iku
luwih bêcik lamatnèki
kadhatêngan dunya kathah
tur sami rijêki suci
katêkan bêgja nugraha
sabobot kang dilamati

Yêkti uga nora dudu
ujaring parênjak muni
pra garwa matur sêmbrana
mendahe punang kang pêksi
de punika prênjak munya
sadintên anggantêr muni

Sakènjing tan wontên tamu
Ki Cariksutra mèsêm ngling
yèn besuk-esuk mênawa
ana dhêdhayoh kang prapti
dangu wawan pagujêngan
santri Setranaya prapti

Lan Setragati agupuh
matur punika ing jawi
pan inggih wontên dhatêngan
jalwèstri kawêlasasih
pupuji ayun panggiha
lawan paduka ing mangkin

Atêbih ing wismanipun
bang wetan cêlak pasisir
apan saking Wanamrêta
wastanipun tan ngakêni
Ki Cariksutra anjola
sasmita rabinirèki

Yêktine ngalamatipun
pêksi parênjak kang muni
ana karasa ing nala
kaèngêtan duk ing nguni
mitrane saekapraya
Rundaya wastanirèki

Ngling ing driya paran dudu
apa iya ingkang prapti
pawong-mitra-ngong ing kuna
muga sayêktine ugi
mangkana ciptaning driya
wasana ngandika aris

Lah wus aturana gupuh
sujanma kang nêdya prapti
kang liningan sigra mèntar
Cariksutra angling malih
tan goroh panarkaningwang
bênêr si parênjak muni

Lah wus mara ta dèn-gupuh
ngruktiya bukti pribadi
sakadarira anjangan
dhewe-dheweya sasaji
akanthiya santrinira
sawijèdhang dimèn aglis

Sêtralewo Sêtralêmbun
Sêtranaya Sêtragati
si Sêtradrêmba kewala
angladènana mring mami
pra rubiyah mundur ngarsa
samya lah-olah pribadi

Lah Sêtradrêma sun-tuduh
mênyanga ing Kalisari
sira undanga rèningwang
Ki Carikmudha dèn-aglis
tuturên yèn sun dhatêngan
rewang manggihi têtami

Ingkang kinèn mentar gupuh
maring dhukuh Kaliasri
yata kang nèng paregolan
Sêtranaya ngancarani
jêngandika ingaturan
ywa kêdangon anèng jawi

Nulya kèrit lampahipun
lan kang garwa Malarêsmi
praptèng tritising pandhapa
tan têbah lan garwanèki
asru dènnya uluk-salam
sinauran wasalami

Gupuh ingacaran lungguh
pinapag gêlaran putih
majêng samya sasalaman
pupuji kalihirèki
ingacaran tata lênggah
Ni Malar lungguh kapering

Dangu tan sinarwèng wuwus
tamunya tansah liniring
ingèngêt-èngêt jro nala
kaya iya kadi pangling
mênawa mêmadha rupa
ewuh dènnira ngaruhi

Datan na pantara dangu
kang rayi ing Kalisari
Carikmudha ingkang prapta
nêmbah tur salam alinggih
Cariksutra lon ngandika
iki yayi tamu-mami

Carikmudha nor tumungkul
nulya angandika malih
nambrama mring tamunira
madya krama mambu ati
lah bageya rêke ingkang
sumêdya parlu mring kami

Ing pundi pawingkingipun
saking tambêt têmbe mèksi
ing ngarsa pundi sinêdya
sapa sintên kang wawangi
kang sinambrama wacana
sumanggèng karsa mastani

Cariksutra malih muwus
kaya nadyan ngong udani
sun-pêjar manawa iya
duk kina padha sih alit
manira pawong-sanakan
duk kala pamuktèn-mami

Arundaya wastanipun
arine Ki Darmèngbudi
karone pêkêt sadaya
pati kalawan wak-mami
kaladuk padha ngalaya
bêngi yèn amênthêlêngi

Duk masih gêsang ramèngsun
kalanya tan sarèh budi
manira lagi samana
Rundaya iku tut-wuri
mring duk sun-laku dursila
anèng tanah ing pasisir

Amaling kongsi kaplayu
tan wruh ing babahan mami
bingung kinêpung wong kathah
samya numbak ngong tan gingsir
Rundaya kêna ing tumbak
marang kang duwe wismèki

Sabêne Rundaya têguh
iku pasah lambungnèki
asambat ngadhuh apêjah
ngong wus nyana yèn bilai
kumêpyur ati manira
gupuh-gupuh sun-tulungi

Nuli sun-gendhong lumayu
gya laju ngong gawa mulih
titire kongsi raina
Ki Panurta duk miyarsi
ing wuwuse Cariksutra
sru dènnya gumuyu bilik

Kang dika-pajar puniku
yayi gih kula sayêkti
kang para critakkên uga
bilai kala ing nguni
lah ênggèh puniku reyang
manira sêngguh wus mati

Ki Cariksutra angrangkul
dhuh kakang botên angimpi
lamun mangke papanggihan
sêdya mêrdhatêng ing mami
pun kakang siyin mah-imah
angsal pamutiyan Tubin

Ing mangke paran sih lulus
Ki Panurta anauri
inggih punika kakanta
milya tumutur ing kami
nulya samya sasalaman
atur pambagya basuki

Angling marang arinipun
lah Carikmudha sirèki
tura bêkti ring kakanta
kang rayi salaman aglis
ngabêkti atur waluya
miwah marang Malarêsmi

Wusnya samya tata lungguh
Cariksutra angling malih
hèh Mudha rubiyahira
karo pisan kon mariki
gya nuduh Ki Sêtradrêma
kang liningan mentar aglis

Ngandika mring pawongipun
pawèstri kinèn nimbali
marang pra rubiyahira
kang tinuduh mring wisma glis
matur dika tinimbalan
sadaya marang pandhapi

Dènnya lah-olah nuju wus
nulya adandan ngarêsik
nganggo-anggo sawatara
mamagut sakadarnèki
wusnya sami ngayuwarna
wong papat sarêng umijil

Alungguh nèng wurinipun
tan dangu wau kang prapti
bojone Ki Carikmudha
awasta Nikèn Sumilir
kang anèm Ni bok Sukarsa
satêngah rada nom kêdhik

Tuwa maksih nom dinulu
labête ayu prak-ati
Ki Cariksutra ngandika
marang ipenira kalih
tunggala lan bakyunira
kabèh ngabêktiya sami

Gya sasalaman kumrubut
gantya-gantya mring tatami
pambagya atur waluya
winangsulan sami-sami
Kae Rundaya ris nabda
tan jamak ri-reyang iki

Bêsuse duk misih kuncup
kongsi tuwa misih bêthing
nora lungsêt birainya
tan nana luwasirèki
bêtah mègèk cilik mula
dhasar cilik-cilik gandhik

Akêndêl pintêr atêguh
tan nana dèn-pakèringi
angrêbut pangantèn anyar
bojone tinantang wani
marêp mungkur kon nyuduka
bojone dèn-susumbari

Kang duwe bojo anjêtung
dèn-palaur brêbêsmili
dêlah mêngko gajêg iya
nora bisa mamarèni
tandha bojone sih bocah
Cariksutra gumuywa ngling

Inggih kakang donganipun
kêdah ginanjar kadyèki
yèn èngêt duk sih jajakan
lan kakang têka ngangêni
lir bali-baliya bocah
nutugi braging ngati

Ki Arundaya gumuyu
bênêr pêpêthèkan-mami
tuwa bêgère lir bocah
nging pênêd watak birai
wèt anom adoh ing tuwa
mawa awèt kuwatnèki

Lah ipe reyang rumuhun
punêndi punapa misih
utawa yèn wus padhêma
Cariksutra mèsêm angling
kakang tanya mring ipenta
won-awon pan inggih misih

Nuding maring pawongipun
katêlu sarêng amijil
bok Sumardi bok Wilapa
katri lawan bok Surêsmi
katiga wus praptèng ngarsa
Cariksutra ngandika ris

Padha nêmbaha sirèku
marang kakang sanak lami
nulya samya mara nêmbah
angujung atur basuki
miwah marang Nikèn Malar
samya nor sokur pupuji

Cariksutra lon turipun
punika warninirèki
rinta rumiyin kang kina
ingkang sêpuh pun Sumardi
kang panêngah pun Wilapa
kang gimblah gêng awaknèki

Surasmi wuragilipun
sami ngong ngindhungkên sami
mênawi kakang kèngêtan
rinta pun Wilapa nguni
kang wau andika pajar
gyan kula ngrêbut pangantin

Ki Arundaya gumuyu
hêm ya kèlingan mami
yagene lagi rinêjang
nyangik-nyangik sarwa wingwing
mêngko awake tanlumrah
gêdhene angluluwihi

Inggih sampun kadi bêdhug
bubrah rayinta puniki
ginuyu sadayanira
kang ginuyu sukèng ngati
angling marang bojo tuwa
lah mara padha sirèki

Liwêtna kang mênul-mênul
padha punagiya sami
sira mring kakang Rundaya
apa ta sira apangling
umatur inggih sakêdhap
dangu-dangu datan pangling

Cariksutra ris umatur
sumangga kakang puniki
sawontênipun nyamikan
kapiran datan binukti
pijêr rarakêtan sabda
mring dhaharan tan ngopèni

Mara ta kono sirèku
Carikmudha nora nyamik
kaya dhayoh têmên sira
jamak sira angrahabi
anulya sami angalab
nyamikan sasênêngnèki

Wanci surya tunggang gunung
dungkaping wêktu Mahêrib
Ki Cariksutra turira
suwawi kakang mring masjid
ing nginggil tajug Patrukan
Rundaya rahab dènnya ngling

Lah ênggèh utawi wêktu
ngabêkti ing Hyang utami
nulya mring suro Patrukan
nèng pucaking gênêng alit
munggah nètèr sadêdêlan
padasannira wus rakit

Sami ngambil toya wulu
sadaya samya sêsuci
santri adan agêlikan
wus adan sunat pupuji
nulya sinasmitan kamat
Rundaya kinèn ngimami

Wus anjênêngakên wêktu
ing salat têkèng utami
kang makmum para rubiyah
miwah santri jalu èstri
antara tigang rêkangat
purna sêmbahirèng Widdhi

Manjing wêktu Ngisanipun
Ki Bayi maksih ngimami
wus antara bakda salat
paragad kang sunat Witir
salawat asasalaman
wus luwaran sadayèki

Rundaya ngaturan kundur
praptèng wisma tata linggih
Cariksutra ngling pra garwa
wêdana gyanta sasaji
nulya pra rubiyahira
sadaya mundur sing ngarsi

Ngladèkkên sugatanipun
dhewe-dhewe kang sasaji
tinata anèng ing ngarsa
rampadanira pribadi
sami sadhulang-sadhulang
lêlawuhan warni-warni

Sêkul pulên lan bubucu
wuduk punar lan kêbuli
liwêt pitik lan wêlaka
jangan mênir pêcêl pitik
bècèk mara ladha pindhang
cupang loncom bênce banci

Jangan lodhèh bobor brubus
barongkos letho lan pêtis
lêmbarang asêm balendrang
opor bèbèk bêsngèk pitik
dhèndhèng ngage lan sujènan
ati abon êmpal ragi

Gêcok têmil miwah duduh
bon rêmuk dhèndhèng karipik
sarundèng karupuk rêmpah
sambêl gorèng lan kêmiri
sambêl dhêle balur kacang
lalaban mawarni-warni

Wus samêkta sadayèku
Cariksutra ngancarani
sumangga kakang Rundaya
kawula aturi bukti
lan kakang-bok adhahara
suwawi andika wanting

Arinta akusung-kusung
samya abêthak pribadi
lir punagi apêpanggya
Kae Rundaya ngling aris
yèn parêng ing ngriku samya
kêmbulan kewala bêcik

Ing ngriki sami akêmbul
kewala krana Lah sami
supaya pikantuk nadhah
eca kandhurèn prayogi
nulya Cariksutra ngatag
payo kinèn sarêng bukti

Agupuh samya tuturuh
dan lêkas sami abukti
kalangkung pikantukira
têmbe akêmbul kêndhuri
bok Wilapa dènnya nadhah
akokoh jangan mênuhi

Satêngah mangan anginum
banyu tawa ing cacanthing
lêt sadhela nginum toya
kang kiwa anyêkêl canthing
tan têbih kalêmukira
sinandhing suwene bukti

Rundaya mèsêm amuwus
tan jamak ipeku iki
lêmu katêmu ing pangan
akèh marang ngumbe wani
yèn wong mangan ngombe tandha
apupuk daginge urip

Otot bayu balung-sungsum
awaras sadayanèki
atêbih sasakitira
awênês cahyane wêning
subur waras wêtêngira
kulite alus kalimis

Yèn aja nistha dinulu
wong lêmu jalu lan èstri
bêcik pawèstri lêmuwa
ucape kèh ngrêjêkèni
dèn-ranni pêngawak saras
linulutan sandhang bukti

Yèn wong lanang sangêt lêmu
kalêmon datan pakolih
badanne tan bisa rikat
angkat junjung tan kuwawi
nanging samuwa wong lanang
padha lêmu lan wong èstri

Yèn èstri saru dinulu
nanging pakolihe bêcik
yèn lanang pantês sinawang
pondhong pikul tan pakolih
wong iku lanang wadona
bêcik pupuk sarirèki

Sadaya mèsêm tumungkul
Cariksutra gumuyu ngling
ngangêni têmên si kakang
samangsa anjajarwani
acêtha rata anyata
tan nana luput samênir

Nanging pinanggih satuhu
rinta Wilapa puniki
ragi acêkap piyambak
tur tan kawula opèni
nipkah sakêdhik-kêdhika
botên nate kula sungi

Tiyang wus nganggur pitêkur
gêsang-gêsange pribadi
dhasar tan wontên patutan
tanpa kadang anèng ngriki
sasagêdipun priyangga
tan wontên ingkang nulungi

Ki Bayi mèsêm amuwus
ngantu bukti sambèn angling
dadya tan kathah anadhah
dene kang puniku yayi
kuwasanirèng Hyang Suksma
titah wus binagi-bagi

Laire ipeku iku
gèsèh lan jênêngirèki
Wilapa mono pantêsnya
akurutan pati bukti
Wilapa awake lêma
kaya ajêjênêng santri

Amat Supi Amat Yusup
dadi botên anjênggèsi
panguripe nèng patowan
gèsèh jênênge Mat Supi
têka karêm dadi bangsat
lir wong jênêng Sutakrêti

Lokajaya Sura-mênthung
dadi alim mulang têpsir
pahammaring kitab Kur'an
dadya paguroning janmi
karsaning sira Pangeran
kaelokaning pangèksi

Wus antara dangunipun
anutug dènnira bukti
luwaran tuturuh asta
ambêng rampadan cinarik
mundur marang rowangira
saladènnira pribadi

Nulya dhadharan mangayun
lir wau dènnya sasaji
sakadar-kadar priyangga
sangkêp warnaning nyanyamik
samya tinata ing ngarsa
Cariksutra ngancarani

Kakang sumangga ing kayun
punika pangusap amis
kang sumapala punika
guguhipun ingkang rayi
sumapala saking kathah
kêdhik-kêdhik nanaosi

Kang ingancaran amuwus
gèh Alkamdulilah yayi
anulya samya angalap
sadaya sasênêngnèki
Rundaya alon lingira
yayi Cariksutra mami

Nyarêmi sagantênipun
mênggah punika bok adhi
kang tuwa katêlu pisan
punika datan prayogi
lamun kinisas ing talak
tan ilok sru kawlasasih

Wêgung pawèstri puniku
cinêkak wus tan majibi
nipêkah têlung prakara
sarta pathoking pangèksi
yèn campur made myang wisma
punika sih mutawatir

Marêkkên tyas ingkang dudu
prayogi winêngku sami
ngalap wênang ing ganjaran
kinuluk bae prayogi
dadya tan sung siya-siya
amung sihing kawlasasih

Têtela tumêmênipun
nêdya ngêpon tan ngoncati
antêping wong asih sêtya
mring laki kèlinganèki
saking bojo jaka-lara
rewang lara lapa lami

Cariksutra ling gumuyu
nolih mring bojonira tri
bêgjane wong nora kêna
brêkate wong mantêp budi
lawas enggale tinêkan
bakal padha olèh kawin

Bojo tuwa katrinipun
sumringah netyane sami
wus winêngku malih samya
luwar pangindhungirèki
tilêm numpil pêtilêman
ginantungan gilir kawin

Cariksutra sakêlangkung
suka rênanirèng galih
papanggihan Arundaya
wulanguning mitra lami
angling marang Carikmudha
bok ayo trêbangan bêcik

Iya padha ala nganggur
dhêdhèwèkan bae sami
wruh kang Rundaya kèlingan
dhingin yèn anrêbang wasis
mêngko bakyumu Wilapa
lan rabimu bok Sumilir

Kinèn dhulêng ambêdhudhuk
kurmat mring rakanta prapti
ya mangsa sabên dina-a
mupung sami apapanggih
gumuyu Ki Carikmudha
matur sumangga prayogi

Nanging punika bok-ayu
Wilapa kinèn dhulêngi
lah punapa sagêd emprak
kawratan badanirèki
dene kumrèngkang kewala
ambêgane kêmpis-kêmpis

Punika lungguh kur dangu
karingête kumyus mili
kêdah tilêman kewala
lomah-lamèh kalih ngagir
amêsakakên maningan
lamun kinèn andhulêngi

Kang raka asru gumuyu
dimèn witne mundhak bêcik
mongsora dèn-rah-araha
wong duwe awak pribadi
kang myarsa gumuyu suka
bojo kang nom ana angling

Abote kae jêr uwus
mêngko bakal olèh kawin
abot thithik dadi dhangan
wong têlendho dadi kêsit
lungkrah dadi sêgêrira
lara dadi warasnèki

Wong bakal koliyan untung
barang prentah dèn-lakoni
sangsaya samya asuka
Wilapa mèsêm nauri
ya kono padha moyoka
ku dhewe ngalan-alani

Ki Cariksutra anuduh
mring santri kinèn angambil
tarêbang aran si Sumyang
lan kêntrungira si Jangkrik
trêbange si Carikmudha
si Guntang agêmirèki

Wus samya katur ing ngayun
Cariksutra ngancarani
sarwi ngulungkên tarêbang
punika kakang suwawi
kawula aturi nrêbang
Ki Rundaya anampèni

Sinêntak trêbang ginêmbyang
Cariksutra ngling mring santri
ing kono padha nglumpuka
Sêtranaya Sêtragati
Sêtrarêmbun Sêtradrêma
Sêtralewo dèn-agêlis

Lah padha bawa-a barung
lan wong wadon sadayèki
agupuh ingkang liningan
samya ngalumpuk pra santri
Ki Bayi kajodhoning tyas
mulat ing garwa kang kingkin

Pinikir mungguhing ngèlmu
lakune wong mara tami
kudu sumarah ing karsa
parlu sarat angenaki
sakarsane kang ngaumah
sakadar angawulani

Ki Cariksutra turipun
marang Ki Arundayèki
sumangga kakang Bismillah
andika lêkas sasingir
Ki Bayi nulya abawa
la illaha illalahi

Mukamadun salalahu
ngalaihi wakabibi
sinauran ing ngakathah
ramya tarung jalu èstri
asru asri piniyarsa
sarya tinampan trêbang tri

Praptèng pasèlèhanipun
Ki Bayi nampani singir
tanakalhu bi as'ala
i'arbabi saodadi
ngakada samsu pil ibra
jihad tattana kaluni

Swaranira ngêntul-êntul
karêkêle angunani
nora pati wiwilêtan
cèngkok pasaja ngajêgi
êmpuk arum mêmbal-mêmbal
grathul-grathul wus akiki

Sangêt ing panrêbangipun
labête bêsus pan misih
dèn-ingêr-ingêr trêbangnya
sinangga jêmpol lan sikil
liningling agag liwangan
gêndhug bêm êmpuk abêning

Kêmpyang tampèlan ngatipung
gêmbrung bême abanggèni
ajêjêgira alamba
pong-kêpong pik dhêng pung-pung grig
pyak-pung pyak-pung bêm bung-bung byang
tong-têg tong-têg tong-ting-tong-gring

Wus antara dangunipun
dènnira salawat singir
praptèng ngakir sinalahan
suwuk tarêbangirèki
maca salawat sauran
samya kèndêl ngaring-aring

Ki Cariksutra amuwus
lo iki kakangirèki
Arundaya yèn anrêbang
apike pasaja wasis
lir cêlathon wela-wela
tan kakèyan pamètnèki

Unine enak rinungu
êmpuk saplak lawan singir
tan kasêron lirihira
nora angêrobi singir
singire lawan tarêbang
padha sru lirihirèki

Ki Carikmudha gumuyu
inggih kasinggihan ugi
kawula rêmên nèlada
panrêbange kakang Kyai
miwah sajake singiran
pasaja amarêk-ati

Ki Rundaya aris muwus
yayi anggunggung ing kami
ing singir panrêbang reyang
maksih datan anyamèni
lan sutanta Jayèngraga
kèh santri ngalêmbanani

Kang rayi kalih nor lungguh
sarwi sasambèn nyanyamik
kabèh wrata pinuluran
santri miwah para èstri
wong rong dhukuh samya prapta
tuwa nom myang rare alit

Jalwèstri samya dudulu
tarab nèng jrambah alinggih
samya kinuran nyamikan
Cariksutra ngandika ris
lah wis sira Carikmudha
gêgêntènana asingir

Bakyumu dimèn badhudhuk
gagêntèn lan bok Sumilir
sajak cara Jawa saban
sabisane santri wukir
Sêkargadhung lawan Lêmpang
agampang nora na wigih

Carikmudha nulya ngêntrung
dan lêkas bawa angêlik
Allah ya rabun Allah
walilahiya Ilahi
tinampanan ing ngakathah
Sêkargadhung lagonèki

Ramya sru swara abarung
asri swaraning jalwèstri
têkèng paseleyanira
anglik singiran bisahi
angaplak panrêbangira
ulone kêncêng angêlik

Ing Gunungsari wus punjul
tan nana swara kadyèki
lir swarane Carikmudha
rong desa bêcik pribadi
dhasar karêm salawatan
yèn kaampiran pra santri

Dèn-andhêg kongsi nêm dalu
dèn-ajak singiran dhikir
mangkana Ki Cariksutra
ngatag mring rabinirèki
lah payo sira Wilapa
andhulênga suluk singir

Kang kinèn tan lêngganèng kayun
anut sapakèning laki
angangkat ngadêg rêkasa
mênggah-mênggah napasnèki
Rundaya awas tumingal
bok wus ywa sira-kon yayi

Asangêt kangèlanipun
mèh kaya tan bisa tangi
ya ta lah nora kaya-a
bot-bote kaprentah laki
tan etung ing suba-sita
saking jrihira ing laki

Ki Cariksutra gumuyu
kajêngipun andhulêngi
dhasar rêmên siyin mila
mumulang ojrat mring santri
wus ngadêg Ni bok Wilapa
lir rêmbêng dèn-sèsèmbongi

Anjênggêrêng kadi bêdhug
wayanganira ngundhuki
wong sapuluh kaundhukan
samya gumuyu kang mèksi
dan lêkas andhulêng emprak
lir bulus kêna ing pancing

Sarwi aririmong pêlung
tumbal bang ridhongirèki
lir kurungan pangukupan
ngandhukur angrêgêmêngi
prandeneya karya solah
riridhong dèn wiwir-wiwir

Maju mundur migut-migut
katon cêndhêg baunèki
ukur obah awakira
ting galidêr bokongnèki
awake agêgandhikan
susu lir kang impês isi

Pasalèhe bawa barung
Wilapa nampèni singir
angêlik swaranya rênyah
alit mêrit muluh rujit
tan sêmbada gimblahira
lêmbarah swarane cilik

Suluk Antih singiripun
sêdhênge purnama siddhi
padhang wulan akêncaran
sumorot wulan madhangi
panglêmburane parawan
jantrane anyar rêspati

Kalindhên anyar swara lus
lêkas ngantih Lara Suci
babantal Sanggabuwana
indhên punamaning budi
têlacak iman tan owah
lar-lar tapakaning Widdhi

Lawan panêrusing laku
pupujiyan ubêngnèki
kalindhên talining gêsang
kikipinge pamiyarsi
kisining pancêring tingal
kapase purwane dadi

Cakraning gilingan wahyu
bêbêthut pangeling-eling
kêdhênge pan nora samar
wusone giyaring budi
mawuring gilaping cahya
pilihana ala bêcik

Pêrdinên ujar kang tuhu
gêblègên pamisesèki
gulungên mujamalira
watawis dugi prayogi
tataline kodratolah
tan beda sudarma aji

Mijil saking sananipun
pusuh ngêmpêl rasa jati
sênthète tobat tilawat
lalène lilatul kadri
blungkêre ubêting rasa
likasên tataning ngèlmi

Winilang rêkangatipun
pêcatan wêkasing ngurip
lamun sampun kakayuhan
tugêlên wangsiling ngèlmi
tênunên lawan iktiyar
godhogên ing banyu urip

Dat mutêlak gêni murub
panase salamêt budi
amobe puji tan samar
yèn wus matêng tekadnèki
êntasên sabar darana
girahên eklasing budi

Sambutên patitis kalbu
pêrêsên emuting budi
gêpukên laraning badan
ywa pêgat tingalirèki
sêkulana kasing lampah
kang sabar tawêkal alim

Kang asih marang tutuwuh
takare apite budi
kèrèkên wêlasing raga
ngilangkên susukêrnèki
datan arsa kawoworan
kang ana sariranèki

Marmane raga pinêsu
nyikati panglusing ngati
angulur ubêding driya
jangkunge tan kêna lali
ingane keblat sakawan
ubênge tan amêkasi

Sambungên patobatipun
pajalên takdiring Widdhi
amani panatagama
dèn-awas sêlanirèki
yèku ta uwusing lampah
yèn kaliru dèn-nyamani

Mangsa dadiya tinênun
paguting graita sêpi
suri suruping paningal
incêngên guna nastiti
kêlabên lan panarima
tênunên rêncanging kapti

Cacake anggêre laku
tampare tan nyipta gingsir
êpore kinarya timbang
apit pangandhêging budi
susumbi êkasing karya
loroge ngapêskên dhiri

Dèn-rêna satitahipun
lêkas angadan-adani
têropong dhap-asorira
galigèn panjunjung ngèlmi
cêcêlak kang tirta gêsang
walira pamindhah ngèlmi

Sêntèg têtêp imanipun
gêgodhong darma punapi
pan luwihing bobotira
cacahe pangarah ati
cacinge dadi ilafat
kang tan patut dèn-ulapi

Nigasi panugêl kawruh
panênuning Rara Suci
rêncang tan madal-sumbinya
sêntèg pisan anigasi
tanggap pisan kapurnaman
parêng bakdaning ngabêkti

Rêspati anuju Sêptu
ing raina nuju ratri
parawan sunthi anyata
anake wus kèh gumriwis
wuragil pambayunira
kang wuta atuduh margi

Marga luwih rungsitipun
tan nana pakewuhnèki
lumpuh angidêri jagad
pucuk anèng bongkotnèki
apadhang pêtêng kang marga
margèng swargi narakèki

Wus dangu antaranipun
akir suwuk ingkang singir
samya amaca sêlawat
Wilapa dènnira linggih
mak barêg tan ngarah-arah
lungguhi lancaran piring

Têlu piring ajur mumur
isi surikaya pipis
anglêpèhi tapihira
ginuyu sakèhing mèksi
karingêt kumyus rèwèyan
kètès cangklakanirèki

Kêmbên kêbês lir wong adus
ngacombang kandhutanèki
ambêgane akêsotan
sarwi akêkêbut jarik
Ki Bayi gumuyu mojar
mêsakkên ipeku iki

Lah priye mono ta iku
piring pêcah dèn-linggihi
Wilapa lungguh aliyan
tapih kêbês dening pipis
dènnira ngadêg kangèlan
gya mring wisma salin tapih

Ginuyu mring marunipun
pra santri angaring-aring
samya sambèn nyanyamikan
Cariksutra ngandika ris
lah wus payo yayi Mudha
lêkasa sasingir malih

Gagêntyan rabinirèku
Sumilir ingkang dhulêngi
Kêmbang Lêmpung bae gampang
kaya sabêne ta bêcik
agupuh ingkang liningan
dan lêkas bawa angêlik

Lailaha-ilalahu
Mukkhamad Rasullulahi
tinampan ing santri kathah
swara sru kalangkung asri
arêmpêg nora salaya
wus kapintêrane lami

Wus bawa sauranipun
Carikmudha dènnya singir
swarane arum arênyah
wilête anyenggol ati
swara lanang mêngkono-a
lir swarane bok Sumilir

Amêsthi kalangkung ayu
wong wadon kèh angunggahi
aberag Ki Carikmudha
gumuyu sarya turnya ris
dhuh kakang Kae Rundaya
alêrês paduka angling

Yèn singiran ta puniku
swarane ambêlèr ati
botên ta singir prênèsan
wangsalan crêmêding ringgit
yèn rinaoskên ing driya
ujême marang kajatin

Raose têka amathuk
Ki Rundaya mèsêm angling
ênggèh yayi Carikmudha
alêrês rêmên dera ngling
kang sagêd nyurupkên basa
singa kinarya upami

Nging tan kaot wong balilu
liyane wong wus winasis
ngartika sajroning nala
lumrah sakèhing wong urip
gêthing tan kurang panacad
dhêmên tan na kurang asih

Ing wanci wus lingsir dalu
Ki Cariksutra ngling aris
mring santrinira lilima
lah wus payo Sêtragati
wêtokna kandhurinira
kang samya liningan aglis

Naoskên ambênganipun
pinètak lan jalu èstri
dinongan Majêmuk nulya
wus dinongan nulya wanting
dan lêkas samya anadhah
kêmbul ngêpungkên kêndhuri

Antara bukti anutug
nulya aluwaran bukti
cinarikan dinum barkat
wus waradin jalu èstri
dêlah kang janma niningal
dinuman myang rare alit

Kang nononton bubar mantuk
anyangking barkat kêndhuri
Ki Cariksutra ris mojar
marmanta kakang Kiyai
bok-ayu sasontên mila
dulune tan lêjar kapti

Punapa kang dados kalbu
pun rayi anuwun dêling
Ki Rundaya aris nabda
o inggih sayêkti yayi
puniku bakyu-andika
brêkate tiyang pawèstri

Tan sagêd angêmu kalbu
aywa kaduk bela tampi
dene kang dadya woding tyas
parah paran praptèng ngriki
kongsi anjalak paningal
angayam alas wanadri

Sasat karubuhan gunung
ngulati suta jalwèstri
pambayun Ni Tambangraras
kasèmah Ki Amongragi
kakalih jalu arinya
Jayèngrêsmi Jayèngragi

Bojone samya nis nusul
Turida lan Rarasati
samya ngikis andon paran
siji tan na awèh uning
wontên sruwanging pawarta
wontên Wanantaka tuwin

Anèng Ngardipala dhukuh
lagya reyang ruruh iki
lan rêke dèrèng kantênan
ing mangke lamun pinanggih
Malarêsmi saya waspa
myarsa pangandharirèki

Ki Cariksutra angungun
mulat ring tamu wiyadi
tumungkul nor lungguhira
Rundaya ngandika aris
yayi reyang tuduhêna
prênahe Ngardipalèki

Lan ing Wanantaka dhukuh
punapi mêksiya têbih
saking ngriki linampahan
Cariksutra turira ris
pan sadintên katanggêlan
rare ngucul kados prapti

De ing Wanantaka dhukuh
sadintên datan dumugi
de kang dhukuh Ngardipala
pandhita ingkang palinggih
wasta Ki Sèh Malangkarsa
sakawan pamitranèki

Kawula apan wus wanuh
apênêd rukêtirèki
nanging tan asung pawarta
Malangkarsa dhatêng mami
wikan manawi sadhela
sêrtanta gyannipun mampir

Inggih sampun wancak kalbu
kewala ing benjing-enjing
kawula tumuntur lampah
dhatêng Ardipala panggih
kalawan sèh Malangkarsa
lan Carikmudha umiring

Ki Bayi lingira sokur
maca Alkamdulillahi
yayi yèn parêng ing karsa
sami asêmsèmèk guling
puniki dungkap agagad
kaluruk têlu kang wanci

Ing mangke bakdanya Subuh
reyang umangkat lumaris
kang rayi sumanggèng karsa
anuduh rabinirèki
kinèn anata palêswan
klasa lus singkêp lan lêmpir

Rundaya karsa ring tajug
pan santri ingkang angrukti
nênggih pasareyanira
samana wus samya guling
Carikmudha tan mantuka
anèng lèr kewala guling

Wanci pajar wêktu Subuh
kang nendra wus samya tangi
Carikmudha Cariksutra
samya salat maring masjid
lan para rubiyahira
Ki Rundaya angimami

Wus antara dènnya wêktu
paragat pujian dhikir
salawat asasalaman
Cariksutra kon ing rabi
padha ngruktiya sèmèkan
lan sangu lungan ing margi

Ki Bayi alon mawuwus
ywa susah sasaji bukti
pan misih krasa kawratan
tuwuk anadhah kêndhuri
kewala ngong papamitan
marang para ipe-mami

Wus padha andum rahayu
reyang amadal palinggih
Ki Cariksutra lingira
marang pra rubiyahnèki
lah padha sira nêmbaha
marang kakangira sami

Sakadar marang bakyumu
sabisanta anyangoni
gya sadaya pra rubiyah
ngabêkti mring Rundayèki
gantya-gantya miwah marang
Malarêsmi salamnèki

Sadaya samya sung sangu
mênyan lênga sundhul-langit
arta tuwin sininjongan
kang sung bobok parêmnèki
wus warata pra rubiyah
anyanyangoni pribadi

Sarta jumurung ing laku
wus sami andum basuki
pan umangkat saking langgar
Arundaya Malarêsmi
Cariksutra Carikmudha
andudukwuluh umiring

