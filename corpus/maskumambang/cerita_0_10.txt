gêrêng-gêrêng Gathutkaca sru anangis
sambate mlasarsa
luhnya marawayan mili
gung tinamèng astanira

daringakan mulat nganan mulat ngiri
ngulati arinya
kang wus kêlêm jroning warih
sakêdhap-kêdhap Guritna

gogoh-gogoh tanapi slulup ing warih
sarwi gung udrasa
sêsambatira ngrêrintih
dhuh-dhuh adhuh ariningwang

dhuh Bimanyu baya sira marang êndi
lamun tan kapanggya
kadiparan polah mami
iba dukane jêng paman

kaya paran duk mau dene wak mami
têka banjur nyabrang
anèng têngahing bênawi
wêkasane manggya tiwas

adhuh dewa dhuh bathara kadipundi
babo tulungana
panggihêna ari mami
Bimanyu kêlêm ing tirta

dipun enggal tulunga mring kawlasasih
dhuh-dhuh jagat raya
dhuh kabèh isining bumi
tulungana raganingwang

lalu têmên bathara tan mitulungi
manawa tan arsa
banjutên bae wak mami
pulungên mring kadewatan

tunggalêna lan yayi Mas Partasiwi
sun tan bisa pisah
dhuh bathara dipun aglis
banjutên uswa kawula

Gathutkaca tansah sêsambat ngrêrintih
saking limuting tyas
sabarang ingkang kaèksi
kang samya kèli ing toya

dipun kintên kang Rayi Dyan Bimanywèki
tinubruk saksana
winawas dudu kang rayi
sinawatkên mring dharatan

Dyan Guritna mingak-minguk sarwi nangis
gya slulup ing toya
macungul maksih ngrêrintih
saking jibêging wardaya

raos ing tyas yayah pêjah tanpa kanin
linglung kalanglangan
nglênglêng binglêng andalêming
kang sinambat mung arinya

kacarita sira Radyan Pandhusiwi
kang ngulati garwa
kusuma Wara Srikandhi
wisata ngupaya boga

Sang Arjuna lampahnya turut banawi
tita tan kapanggya
Sang Parta sêdyaning kapti
wangsul mring gyaning kang putra

Sang Guritna kang tinilar ing gêgisik
têngga arinira
lampahe Sang Pandhusiwi
nalika praptèng sabrangan

wikan janma ngadêg nèng têngah banawi
Parta awas mulat
kang anèng madyaning kali
yèku Putra Sang Guritna

Sang Arjuna nguwuh-uwuh saking pinggir
kulup Gathutkaca
kaya paran têka nangis
lah apa karananira

ge mêntasa arinira anèng êndi
Gathutkaca myarsa
inguwuh-uwuh sing wuri
Guritna gya nolih wuntat

myat kang paman kang anguwuh saking pinggir
sakala Guritna
ambêngok dènira nangis
sigra salulup ing toya

sêdyanira ngupadosi ingkang rayi
nging wus tan aguna
Guritna macungul nangis
sarwi mandêng mring Sang Parta

Gathutkaca umatur awor lan tangis
dhuh-adhuh jêng paman
kawula nyabrang ing ngriki
nêdya ngulati paduka

sarêng amba praptèng têngahing banawi
katêmpuh ing ombak
kawula dhawah kabanting
putranta kêlêm ing toya

ngong ulati têkèng mangkya tan kapanggih
ya ta Sang Arjuna
myarsa turing Bimasiwi
prêpêt tan wruh saniskara

byar pêt byar pêt konangira pating krêlip
angga tanpa karkat
gliyêr dhawah ing pratiwi
Arjuna têmah kantaka

Sang Guritna duk myat mring Sang Pandhusiwi
kantu nibèng kisma
Guritna mêntas sing warih
lumayu sarya karuna

sapraptanya ngarsane Sang Pandhusiwi
ambruk Sang Guritna
sumaput gumuling siti
satriya kalih kantaka

sanalika surêm sirating hyang rawi
katawêng ing ima
pêtêng dhêdhêt ngawiyati
prapta bajra pôncawôra

sindhung riwut prahara gêng wor lan riris
udan salah môngsa
munya dhèdhèt erawati
ting jreglug swaraning arga

sasirêping gara-gara riris aris
rèrèh kang maruta
wau Radèn Pandhusiwi
wungu dènirakantaka

Gathutkaca gya ginugah nulya nglilir
garegah saksana
sumungkêm pangkon anangis
sêsambate minta pêjah

Pandhuputra ngandika sêrêt tur ririh
dhuh kulup Guritna
paran purwanira nguni
duk kêlêming arinira

Gathutkaca umatur awor lan tangis
saliring lêlakyan
miwiti kongsi mêkasi
Guritna saya karasa

magêp-magêp matur dhuh paman suwawi
amba pêjahana
minôngka liruning pati
nya yayi kang wus pralaya

Parta nabda wis mênênga putra mami
wis aywa rinasa
rowangku sapati urip
muhung sira putraningwang

nora luwih biratên gunging prihatin
tan wun yèn ginagas
nadyan rasaning tyas mami
sakêthi duhkita dahat

sèwu sêdhih susah tumpêg dadi siji
yèn kadurus mundhak
antuk sikuning dewadi
èngêta kalamun titah

dhuh dhuh kulup Guritna karsèng sun mangkin
tan kondur mring praja
mung sêdyarsa nglaya bumi
êmbuh ing êndi tibanya

Radyan Gathutkaca matur awotsari
dhuh jêng paman amba
sakarsanta mung umiring
gêsang praptaning antaka

glising crita adan bidhal satriya dwi
linggar sing panggonan
laksitanya turut têpi
ning narmada Swilugôngga

runtung-runtung satindak mandhêg tumolih
nolih ngiri nganan
gung nganam-anam panggalih
tan ana sinêdyèng karsa

lampahira lir kleyang katut ing angin
minggah tumrun arga
turut jurang pèrèng sungil
samana lêpas lampahnya

