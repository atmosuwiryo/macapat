Kyai Bayi Panurta têrang tyasnèki
myarsa wuwusira
kang putra Sèh Amongragi
nuli malih atêtanya

Mênggah nangasing tanggal punika pundi
kang putra turira
nangasing wulan satunggil
apan sapisan sawulan

Apan sangêt piyambak nangasing sasi
sabarang pakaryan
lamun anêrak tan bêcik
cilaka tur miskin paman

Karananya ing dintên punika lagi
nênging rijallolah
pan nangas agêng pribadi
tan kenging maha anêrak

Wiwit wulan Sura naas gung sa-ari
pan tanggal wolulas
wulan Sapar naasnèki
apan tanggal ping sadasa

Wulan Mulud tanggal ping pat naasnèki
Rabyalakir naas
tanggal tigawêlas nênggih
kang sasi Jumadilawal

Tanggal kaping tiga naasing gêng nênggih
Jumadilakirnya
tanggal kaping tiga nênggih
anulya ing wulan Rajab

Tanggal kaping wolulikur naasnèki
wulan Sakban samya
wolulikur naasnèki
nulya ing wulan Ramêlan

Tanggal pisan naasipun agêng nênggih
dene wulan Sawal
tanggal pindho naasnèki
ingkang sasi Dulkangidah

Tanggal kaping tigawêlas naasnèki
de kang wulan Bêsar
tanggal kaping wolu nênggih
jangkêp nangas gunging wulan

Kyai Bayi Panurta têtanya malih
anakmas manira
tyas taksih cuwa sakêdhik
dunungipun rijallolah

Ki Sèh Amongraga aturira aris
mênggah prênahira
ingkang rijallolah aib
manut ing dintên ênggènnya

Lamun dintên Akat rijallolah aib
kidul bênêr gènnya
Sênèn rijallolah aib
anèng wetan lêrês gènnya

lamun dintên Slasa rijallolah aib
nèng lor wetan gènnya
Rêbo rijallolah aib
anèng langit ênggènira

Namung dintên Kêmis rijallolah gaib
nèng lor bênêr gènnya
Jumngah rijallolah gaib
anèng kulon bênêr nggènnya

Namung dintên Saptu rijallolah gaib
kidul kilèn gènnya
jangkêp rijallolah gaib
punika ngèlmi kapiyat

Ihtiyaring kawulèng Hyang ngam puniki
lamun manggih karya
mêdal gyan rijallolahi
nadyan tiyang kêkesahan

Kang ngèlmi kapiyat kêdah dèn-sarati
manawi kasêlan
sarat tumêngèng wiyati
watara ing pitung dina

Manawi mangkat ing dintên Sênèn nênggih
pan sarat amangan
tigang pulukan abukti
yèn mangkat dintên Sêlasa

Sarat nikêl kayu lamun mangkat malih
ing dintên Rêbonya
sarat jêjak lêmah ping tri
kalamun mangkat lulungan

dintên Kêmis manggang tangan saratnèki
yèn mangkat Jumungah
sarat akêkêmu warih
lamun mangkat dintên Tumpak

Sarat tigang dintên akêkudhung jarit
Akat susumpinga
yèn kesah têbih ywa lali
utawi yèn anglurug prang

Pinandêng prênahing rijallolah aib
ingulukan-salam
ngalekum rahmatulahi
wakalara rijallulah

Sarta angênggèni keblat prênahnèki
ingkang rijallolah
lamun wontên lèr gènnèki
sarat ngêngidul lakunya

Lamun rijallolah gaib anèng langit
mudhun ing jog-jogan
nèng kidul mêngalèr lari
lamun nèng kilèn mangetan

Lamun anèng wetan mêngilèn lumaris
namung nèng lèr wetan
mêngidul-ngilèn lumaris
kidul kilèn ngalèr wetan

Tamat lampahipun rijallolah gaib
Ki Bayi asuka
kalangkung lêga tyasnèki
ningali kang mantu tama

Sakèhing kang myarsa sadaya pupuji
mring Sèh Amongraga
miwah kang ibu Malarsih
rumaos rahmat tyasira

Wiradhustha Jayèngwèsthi Jayèngragi
Panukma Panamar
Kulawirya Basarodin
cipta guguru sadaya

Samya padha tyas tan sumêlang samênir
kaluhuran sabda
dening sang anom kakiki
kang tuwa majaji samya

Tan kumlamar dènnya nganggêp guru yêkti
mring Sèh Amongraga
sumungkêm toh lahir batin
suka anjurudêmungnya

Ing wanci pukul sadasa
Ki Bayi Panurta muwus
sêdhênge bubaran lungguh
maklum kang aduwe karya
karipan manawa ngantuk
kang rayi matur sandika
Ki Bayi sung salam gupuh

Kang putra Sèh Amongraga
ngaturkên asta andhêku
wusnya gya pra pamanipun
gantya-gantya atur salam
Wiradhustha Panukmèku
Panamar myang Kulawirya
anulya Kyai Pangulu

Atur salam miwah marang
Jayèngwèsthi Jayèngragèku
wus waradin salamipun
sigra Ki Bayi Panurta
lan kang garwa samya kondur
para ri ngiring sadaya
wangsul paregolanipun

Samya mantuk sowang-sowang
yata wau ingkang kantun
Mongraga lan garwanipun
malbèng wisma lajêng marang
tajug panêpèn ing pungkur
linangse masjide seta
awingit simpar asamun

Sang ro wus tumamèng sanggar
cèthi Cênthini tan kantun
Ki Jayèngraga wus mangsuk
ing wisma lan ingkang garwa
wau ta kang anèng tajug
Mongraga lan Tambangraras
dhadharan sumaos ngayun

Cênthini nata ing ngarsa
Sèh Mongraga ngandika rum
yayi dèn-kaparèng ngayun
pan iki ana wirayat
ing waliulah linuhung
yogya iku kawruhana
ing ngèlmu rasaning wuwus

Anulya kang rayi prapta
Jèngraga lan garwanipun
samya mrih cacadhang wuruk
saking masud wong kalihnya
prapta aririh nèng ngayun
kang raka mèsêm ngandika
punapa botên kawayun

Kang rayi ro aturira
tan ngraoskên ambaliyut
Sèh Mongraga lingira rum
mring kang rayi Jayèngraga
alkamdulilah aplalu
inggih kang cêlak kewala
sami ngraosakên ngèlmu

Kawula sawêg anabda
ing bakyu andika sang rum
umatur sarwi tumungkul
kawula maklum kewala
ing wuwulang mring bokayu
mapangat dhatêng kawula
ri paduka ngayun-ayun

Sèh Mongraga lon lingira
mring garwa lon madu juruh
yayi pamuwusku mau
mungguh sasmitaning gêsang
wajib kang ahli ing surup
wus jamaking waliulah
ingkang angyêktèni kawruh

Iki yayi kawruhana
mulya jatining pamuwus
Hyang sêdya Suksma kang wimbuh
parêking Hyang sasolahnya
lir atma nèng angganipun
dènnira among ing karsa
tan pantara ing sakayun

Paesan wahya jatmika
ingakên rasa Hyang Agung
rasaning Hyang purbandulu
andulu piyambakira
lir anopèng paminipun
solahing rasa kawangwang
adohing tingal kadulu

Ilapat punika tingal
tingalira mring Hyang Agung
sarêgêp dulu-dinulu
dènnya molah mong-winongan
winong ing pribadinipun
kadya wahya lan dyatmika
kadya mangkana liripun

Kang liring-liniring tingal
lingling-linglingan pandulu
nglingliningan ing pamuwus
têmah ilang tanpa nora
tunggal samudananipun
solah ing jati kawangwang
kang andulu kang dinulu

Datan lulunturan tingal
lir dhêg-êndhêg lan mun-amun
pisah kumpule tan ngantu
dening kang durung waspada
panganggêpe kadung-kadung
pan anggayuh-gayuh tuna
tuna liwat kèh sinêngguh

Saking tan wruh jatineka
jatine tanpa srirèku
sariranirèku dudu
jatining Hyang sêdya Suksma
among jiwa jatinipun
jiwangga tan na sarira
sopana pipindhanipun

Gatha rêtna madu raswa
kêtarèng coba dinulu
saciptanira ing kawruh
lan graita lan sasmita
alpèng wangsit awas dulu
kalawan tampining driya
dèn-akatrêm anèng kalbu

Kadya sêkar toyèng kentar
tan sêlaya sarirèku
apan sarêng solahipun
lir sêrati nunggang liman
têkèng lampah èsthinipun
kasariran solah kita
yayi kaya ta wong punggung

Tan wruh yèn anèng sarira
anggung dènulati ngênu
ingulatan tan kapangguh
datansah angaya-apa
lir pandung kalane dalu
antya rêgêpa sirêpan
gurayang tan wruh gènnipun

Pangling tan kêna ngulatan
ciptane kadya nênêmu
balolokên ing pandulu
kapêtêngan ing asuka
yèku wong tan wruh ing kawruh
têmah papa siya-siya
yayi kang dadya puniku

Pijêr angas ing Pangeran
amêsthèkkên ingkang durung
tyas kêdarung kadya lurung
kêlurung ngambah larangan
tan owêl uripe lurung
tan wruh rasaning angarang
kang kasurang-surang wurung

Kang wus tan samar ing marga
mangkana ponang andulu
topèng kang anopèng iku
tan ana lyaning paningal
srênggaranya asung lulut
dènnya nungsung guyunira
guyune ingkang andulu

Kênèng lungiding sasmita
mèh-mèh lir milu angludruk
kang bêsur kêkêl angguyu
kapêjêng-pêjêng alatah
kabyaktan wangsiting ludrug
kapênêdan ing paningal
arda sèdhêt wuryaningrum

Kadi kilat pamaneka
mung sakêdhap padhangipun
tan jênêk kêkêl punang wruh
pan paliwara kewala
sakèhing ingkang andulu
banyole ki Gambuh lêbda
singa dèn-banyolkên patut

Sapa wruha araningwang
lamun tan pribadinipun
ngaranana dhèwèk iku
yèn sung gambuh ingkang wignya
yayi ywa kêliru surup
kang myat dêrma ngèstokêna
sampurnane ing pandulu

Si rupa kang rinumpaka
tan ana kari kêdulu
katon kang angrumpaka yun
sêktine amisesèngrat
ana ora ing sirèku
wus mangkono karsaning Hyang
lulutira onêng wuyung

Anjatèni jinatènan
asung wruh ing sira tan wruh
mangke mapan sun-angetung
saking sira marganira
kadya pamisiking kalbu
rungonên bae manira
nyananingong pangudangmu

Andananingkung ing nala
kagugu ing siyang dalu
tan wun kêsambat sirèku
tan arah yuktining lampah
yayi yèn sira wus surup
tutupana ing sarengat
tarekatira dèn-brukut

Lan kakekate kang santosa
makripat ingkang aluhur
Tambangraras tyasnya sukur
karenan wulanging raka
toh tyas syuh sêdya tumutur
tar pae Ki Jayèngraga
lan garwa ngartati tutur

Yata wau ingkang lagya prapti
Jayèngwèsthi lawan ingkang garwa
lajêng tumamèng ngarsane
Jèngraga mingsêr lungguh
Sèh Mongraga mingsêt sarya ngling
yayi sawêg kularsa
-arsa nuntên rawuh
Jayèngwèsthi aturira
sakalangkung kawula cuwa duk enjing
tan katon angsal wulang

Amongraga angandika malih
marang ingkang garwa Tambangraras
miwah mring kang rayi dene
yayi ujar kang iku
mêtu têka ing Kitab Jawi
kidungane uliya
waliyulah luhung
lambang lêlèjêming rasa
kang kaliling ing siyang kêlawan ratri
surasaning ngagêsang

Rinasanan kêlawan pribadi
mungguh wêkasaning kêdadeyan
ngèlmu sarengat jatine
apan iku pitutur
tur utama ran kabar yakin
tarekat jatineka
anglilimbang catur
caturing para suhada
dalil kadis kususe kalawan yakin
dene ngèlmu kakekat

Sajatine kêdah angyêtèni
kabar ingkang wus kusus muktamat
ayun wruh ing sayêktine
makripat jatinipun
yun waspada marang kêdadin
dadine kang sampurna
purwakaning kawruh
wêruh akasatmataa
iku yayi tan kêna kalawan saksi
namung thok dhawakira

Nora kêna apêpeka pikir
iku sêmune wahya jatmika
jatining wahya budine
jatmika jatinipun
apan badan kita puniki
aran kang bangsa êrah
kulit daging balung
sungsum sêngsêming jatmika
mikanana ing pati sajroning urip
kêlawan ênêngira

Ênêng iku yayi ingkang hêning
hêning punika tan paja muga
mungguh kita kumambange
akêlêm ing asamun
pasêmone kasaman jati
jati kang tan tumitah
muhung ing Hyang Agung
kewala jatining wênang
wênang amisesèngrat birat ngrakêti
tan ana napi isbat

Iku yayi sajatining hêning
yèku ingkang nêng sajroning gêsang
gêsang ing ati tatrape
milane kang wus luhung
bisa mati sajroning ngurip
urip tan kênèng pêjah
matitis ing kawruh
tan kawruhan ing akathah
wus kukutha waskitha papêsthèn gaib
mangkono kang wus tama

Gunung katon têgal katon yayi
ewuh katone wahya jatimika
yèn tan lawan paesane
paesan iku ngèlmu
upamane wong ngilo yayi
kudu ngupaya kaca
kang wêning sumunu
lamun goroh kacanira
ingkang ngilo gèsèh rupa jroning crêmin
gèsèhe saking kaca

Milane parlu talabul ngèlmi
ngèlmi papat puniku paesan
sarengat lan taretake
hakekat makripatu
kudu ngêningakên kang ngèlmi
yèn luput tampanira
yayi maring ngèlmu
iku kaca gorohannya
wahya jatmika wisesa ing carêmin
gorohe lan yaktinya

Kêdah ngati-ati ing ngaurip
arêp wêruh rasaning sarira
ana Suksma ing awake
tan sêpi parêkipun
nanging arang ingkang ngawruhi
dahat dene asamar
tan kêna dinunung
ananing Hyang tan dunungan
anon tinon marmane tan aningali
alingan ing paningal

Lamun sira yayi angabêkti
kang tumêka sampurnaning tunggal
tunggalêna ing karone
haywa kèh kang kadulu
dulu tunggal iku kang jati
pan sampurnaning tunggal
tan dulu-dinulu
andulu ing dhawakira
tan anunggal-tinunggalan ing liyaning
têgêse liya ika

Nora kawoworan pikir kalih
utawa yèn kasiwo ing kathah
ethethekle panêmbahe
yayi sira yèn yun wruh
sampurnaning panêmbah jati
iku marganing sunya
nugraha kang wêruh
marang sajatining ora
nora kêna rewa-rewa anggêgampil
papalên ing papastha

Padhêm kayon yayi pangabêkti
pan tan ana ingkang katingalan
anging ananira dhewe
pan siji jatinipun
datan ana kawula Gusti
cêp tan kêna kinêcap
liyêting ngaluyut
pangangrêmaning nugraha
pamêdharing sih datan kêna dinalih
tan wiwitan wêkasan

Upamane yayi raga iki
kadi pandam kurung pacakannya
roh ilapi lir urube
kang ngèlmu anglir kukus
dat mutêlak panasirèki
puniku kawruhana
pisah kumpulipun
urub lan panase ika
wruh apisah kumpuling panas lan gêni
pan tan kêna pinisah

Aywa ngaku yayi angabêkti
rungsit trape mungguh panarima
lara kang tan wruh jatine
mapan tan kênèng mundur
lamun kundur aja agingsir
nistha lamun kundura
awèt ginaguyu
alara rêke ing tiba
lamun kundur ing tiba tan kêna tangi
nistha tanpa puwara

Inkang sura lêgawa ing pati
sopanèng don mungguh ananing Hyang
tan dinadèkakên dene
datan dulu-dinulu
nora sêbut-sinêbut yayi
utawa nguripana
sêsêg jagad iku
jail yèn amatènana
ananing Hyang Maha Sukci gaib yayi
langgêng tanpa karana

Tan kajaba tan kajêro yayi
datan kering kanan ananira
pasthi langgêng pribadine
tan rame tan nèng samun
amung kang wus kinarsèng Widi
nurbuwahing sarira
angganira wimbuh
ta alamun yèn sonya-a
ananing Hyang anèng kuna awal-akhir
nèng sadurunge awal

Anèng sauwise akir yayi
poma dèn-tumanêm ing wardaya
sadaya napi isbate
ingkang garwa sumungku
saha sêmbahumatur aris
ingkang bêrkah jêng tuwan
sung idayat wahyu
jasat-kawula prasasat
wus kaêntas saking sasanèng yomani
luwar saking nêraka

Amongraga sasmitèng ri kalih
Jayèngwèsthi Jayèngraga lawan
Turida Rarasatine
samya nêmbah tumungkul
aturira anor ngalap sih
kalangkung dening rahmat
wulang-paduka wus
dadya pamusthining manah
datan mèngèng sadrah pinara sakêthi
kapusthi ing wardaya

Sèh Mongraga ningali para ri
kalih pisan saha ingkang garwa
Turida Rarasatine
miwah mring sang lir madu
kanêm marang cèthi Cênthini
tranging tyas wus pitaya
kaidayat ngilmu
Sèh Mongraga tan sumêlang
pamulange ring garwa ri miwah cèthi
Cênthini wus kawilang

Samya cêcalon nugrahèng ngèlmi
sajroning desa ing Wanamarta
wowolu mukmin êkèhe
èstri gangsal tinuwuh
Tambangraras laman Malarsih
Rarasati Turida
Cênthini kucumbu
priya Ki Bayi Panurta
lawan sira Jayèngwèsthi Jayèngraga
cêcawang ran uliya

Mila dhusun ing Manamartèki
langkung harjanira pinardika
tan samèng desa kabèhe
saking mangunahipun
jalma luwih wolu winali
isining kang desarja
ing Wanamartèku
kasanga Sèh Amongraga
mukmin êkas sinidhikarèng desaji
karajan Wanamarta

Yata wus siyang bêdhug kang wanci
Nikèn Turida matur ing raka
myang Rarasati ature
mring kang raka sang galuh
kawularsa saos abukti
wanci wus têngah siyang
Sèh Mongraga nambung
yayi paran dera sabda
Ni Turida Rarasati matur aris
kawula saos dhahar

Amongraga angandika aris
apuranipun yayi kalihnya
tan kuwawa nandhang sihe
wa mêkotên ing ngriku
raka dika yayi kêkalih
Jèngwèsthi Jayèngraga
aturipun nuwun
pantaksih tuwuk duk enjing
kang raka ngling yayi mas lamun tan bukti
dawêg wêktu kewala

Gupuh dènnya matur nyêndikani
nulya kang raka mring pakadasan
angambil toyastutine
sadaya sigra wulu
mring patirtan sawusnya suci
samya aminggah salat
kang pra ari makmum
ing raka Sèh Amongraga
langkung jênêg rahab dènnira abêkti
maring Hyang murbèng jagad

Wus antara praptèng salamnèki
dumugi pupujianira sah
dhikir rêmpêg ririh rèrèh
atasing kalihatus
wusnya nulya donga utami
limang wêktu kataman
sukur mring Hyang Agung
lajêng sunat bakdiyatan
bakda sunat atarap wirit akiki
mutlak kaking panêmbah

Tan sulaya dènnira trap wirit
birainya brangta ing Pangeran
pan sami pasang rakite
pangguyêrira wuru
wiwarane wêrana napi
lir kuda ngrap pandêngan
sanalika luyut
layap ing pasênêtannya
mancad saking kusta daim ismu ngalim
ngalimput ahli pana

Rêntah saking palinggihan sami
tanpa kèblat labêde kalaban
purbaning sih nugrahane
dadya saujuripun
apan tanpa papan pon papin
tan pae paekanya
dènnya samya suhul
padhêm anèng padhêmitan
guyêngira angayêngi jroning gaib
ka-êbab kabibullah

Dangu dènnira pralinèng ngèlmi
sang kapitu mênêng kaênêngan
kang anênga ing dhèwèke
saobah osikipun
apan dadya sêmbah lan puji
puji minangka tilam
ingkang amrik arum
aworing èstri lan priya
nalikane campuh tibaning raswèki
wus jumbuh tan prabeda

Patêmune kawula lan Gusti
nèng sajroning puji jinêmira
rasa lir sujud karone
tan ana kaotipun
nir tan ana puji-pinuji
rasa-rinasa datan
asêbut-sinêbut
sêmbah-sinêmbah wus nora
lire ilang tan ana kawula Gusti
sêbab jênêng tan beda

Êlidipun pan puji-pinuji
samya rasa-rinasa bêlaka
sêmbah-sinêmbah tan pae
apan sêbut-sinêbut
sabab dening roroning tunggil
lamun datan kêlawan
sakarone bukung
cuthêl tan ana kang ana
nahan wau kang lagya jênak kang mupid
nèng jaman kanyênyêtan

Sira Ki Sèh Imam Amongragi
luwar dènnira suhul ing Suksma
sèwu napas antarane
wus wantah ing palungguh
atêpakur sukur ing Widi
miwah kanêm awirya
pan lajêng têpakur
nalangsèng tyas ing Pangeran
wus paragad dènnira sami awirit
sêgu Sèh Amongraga

Sarya sêsalaman sadayèki
wangsul yannira wau alênggah
Amongraga lon dêlinge
dawêg yayi ing ngriku
awon kèndêl samya nyênyamik
rarayapan kewala
krana Lah ing ngèlmu
kang rayi matur sandika
nulya sami sapikantuk anyênyamik
nutug dènnya dhêdharan

Wau ingkang rayi Jayèngwèsthi
lawan kang garwa Nikèn Turida
nêmbah matur pamit lèngsèr
linilan ing raka wus
samya mundur lan Jayèngragi
manêmbah wus linilan
lawan garwanipun
lèngsèr lajêng malbèng wisma
maring tilam kawayon ing ratri arip
nendra tan winursita

Yata wau ingkang tatakrami
Ki Suharja kang mêmajang wisma
rinayap kulawangsane
dèn-nyarsa ngundhuh mantu
pupulunanira Mongragi
rinowa kurmatira
dadya amêmantu
tri ari dènnya trap karya
ing sawêngi pan mawi midadarèni
asêlur wong nunumbang

Jalu èstri samya busana sri
sadintên tan kandhêg ingkang prapta
kang numbang lajêng tan mulèh
badhe samya amêthuk
ing pangantèn sang Amongragi
yata sampun ngalêmpak
bodhol èstri jalu
aprapta ing Kajèngragan
wus samêkta myang Pêngulu Basarodin
Jèngwèsthi Jayèngraga

Wusnya pêpak nulya tan asari
bodhol umangkat sang pinangantyan
gumrêdêg kang ngiringake

santri tinon lampah ing margi
jêjêl wong kang niningal
tan ana gopipun
wisprapta ing wismanira
Ki Suharja gupuh manggihi têtami
anèng pêndhapanira

Sang ro tama nèng pajangan mamrik
ingayap ing para èstri kathah
kang anèng pandhapa rame
têpung gêlang alungguh
sinugata pawohan sami
patehan wus warata
cinaran sadarum
samya nginang nginum medang
nulya ambêng kêndhuri majêng ing ngarsi
wus cukup ambêngira

Jawi lêbêt waradin tan kari
jalu èstri nutug dènnya nadhah
wus binage kêndhurine
sêkul pangananipun
samya kathah barêkatnèki
Ki Suharja lingira
sanakngong sadarum
mêngko wanci bakda Ngisa
prayogine samya wangsula mariki
samya dhikir Muludan

Kang liningan sadaya nanggahi
wanci mèh surup samya mit bubar
rêbat parlu ing Mahribe
jalwèstri bubar mantuk
wênèh ana ingkang tan mulih
santri samya lajêngan
kewala ing ngriku
waktu Mahrib samya salat
kang ngimami Ki Pangulu Basarodin
kang makmum santri kathah

Sêsaking masjid natar pandhapi
Sèh Mongraga asalat nèng wisma
ngimami parèstri kabèh
gandhok kilèn gyannipun
samya rahab lêlagon puji
wus praptèng bakda Ngisa
sadaya kang wêktu
tata wangsul ing pandhapa
miwah ingkang wau mantuk sami prapti
Jèngwèsthi Jayèngraga

Lan sagarwanira datan kari
lan pra ari sakawan wus prapta
myang pra santri sadayane
wus pêpakan sadarum
santri bêkta nuskah pribadi
adan lêkas salawat
singir dhikir Mulud
datan mawi tarêbangan
nulya ingkang raka Jêng Kiyai Bayi
Panurta ingkang prapta

Wusnya panggih lan putra Mongragi
sakêdhap nulya mêdal ing jaba
kang alênggah samya mire
nulya lajêng anutug
dènnya samya dhikir Muludi
lik-êlikan jor-jinoran

 samya arêbut sru
wong nonton arêbut papan
datan ana mêndha bosênne ningali
andon rêna niningal

Tan wun ucapên kang suka singir
kurmat nabi kita kang mustapa
nutug saruktining gawe
yata sang Amongngingkung
sawusira bakda tangati
atêsbèh ing palilah
lan tangat tahajud
saking langgar pasamuan
tajug alit asimpar rêsik awingit
kundur Sèh Amongraga

Malbèng wisma lawan ingkang rayi
Tambangraras lan kucumbunira
Cênthini tansèng wurine
miyat ing pandhapa wus
samya bubar sêlawat dhikir
samya mantuk sadaya
kang rama wus kundur
kantun ingkang darbe wisma
Ki Suharja nèng pandhapa lawan santri
miwah rèh-rèhanira

Amongraga lajêng mring tilamrik
lan kang garwa Nikèn Tambangraras
sampun tumangkêb samire
Cênthini tansèng ngayun
mèpèt anèng waton patani
sang ro datan anêndra
mêksih mulang ngèlmu
marang garwa Tambangraras
Sèh Mongraga pangandikanira aris
yayi Nikèn wruhanta

Lamun sira anêmbah amuji
sajatining puji kawruhana
iku parlu makripate
yèn durung wruh ing ngriku
maksih tiron bae kang puji
puji tan paja-paja
sampurnaning kawruh
kang garwa matur nor raga
inggih mugi amba paduka jatèni
ing puji kang sampurna

Wruhanira sajatining puji
dudu lapal kang muni ing lesan
swara lawan kumandhange
pan unèn-unèn dudu
dene puji sajatinèki
pan iya harêpira
kang suci sumunu
pangidhangsing kirsa juga
ingkang datan kajêg-kajêg iku yayi
yèn kajêg iku aral

Samangsane aral iku yayi
unine sami lan swara kewan
puji gugumyahan bae
mandhak ngèlmu têkabur
tiwas êrak gondhange salit
pujine tan sampurna
malah saya luput
lupute kang ahli tama
nora sêdya gêmbar-gêmbor amumuji
ngur turut tan kangèlan

Kang mangkono puji tanpa kardi
tan manpangat ing donya ngakerat
sabab puji awèl-awèl
iku yayi dènemut
sucèkêna karêpirèki
karêp mring kaluhuran
mardikaning tuwuh
ikusênêting uliya
kang minangka kang jêmparing pasopati
puji kang wus muslim kak

Iya karêpira ingkang suci
iya maha suci jatineka
tunggal wujud ing dununge
puguting tingal luhung
anèng kono suhuling Widi
wadhaganing agêsang
yèn durung sumurup
ing sajatining puji ka
kadya nora asih ing uripirèki
awèt dadya paguywan

Tambangraras sumungkêm ngabêkti
ing pada dêlamakaning priya
wus kêsanggêm jroning tyase
tan ana kang kalimput
malah maksih kirang kang wiji
tyas maksih ombèr longgar
saking gênging wahyu
tinitah wali wanita
Tambangraras rêrasan ngilmi winilis
sasmitaning uliya

Pajar gidib wayahe kang wêngi
putêr bênggala munya sauran
kêluruk ayam arame
burung swarèng pakswa rum
mrak jag-jagan nèng payon muni
èsthane lir anggugah
marang santri Subuh
katampèn sasmitaning mrak
santri samya agya ngambil toyastuti
adan ayat-ayatan

Miwah sakwèh tajug masjid-masjid
kanan kering cêlak radi têbah
samya sarênti adane
angalik-alik arum
anênangi langêning wêngi
tan ewah lawan saban
saban wêktu Subuh
mangkana Sèh Amongraga
dènnya Subuh angimami para èstri
nèng gandhok kilèn gènnya

Praptèng byar enjing bakdanirèki
samya bubar kang makmum sadaya
samya trap sasaosane
Sèh Mongraga sih jungkung
tangat Luka nêm salam nênggih
sawusira pêragad
dènnira akusud
kundur lênggah ing jêrambah
sinaosan wedang dhêdharan mawarni
Suharja nèng pandhapa

Pan ingadhêp para lurah santri
rare cilik nèng latar paguywan
dolan sakarêp-karêpe
tamburan kumarusuk
bênthik bengkat myang cirak umbris
gendhongan miwah jajan
sêga ramês pincuk
ingkang nglawatakên dara
kinêplokan myang kêkêplok gumruh atri
wus lumrah wong sadesa

Ingkang dadi kabungahan ati
suka samya nglawatakên dara
sinawangan ngang-ngang ngèng-ngèng
wus adat sabên esuk
myang wong tuwa samya ngêploki
samya toh gêgêthikan
ingkang bêblês muluk
kang bêtah anglawat mênang
kang glis mudhun darane kalah ginêthik
samya atêtandhingan

Sabên esuk kumruwuk ngêploki
jalu èstri miwah lare samya
samya ngêploki darane
kêplok-kêplok kumruwuk
barung bendrong kothèkan atri
kêkênthong agêjagan
kang mêntas anutu
kang mutêr sru agêritan
karya lênga angathok myang kang amipit
wor ramening asurak

Ki Suharja angandika aris
èh gus Menot daraku si Tawang
apa wus kok lawatake
gus Menot matur sampun
ilon nglawat kalih pun Kanji
pan ibêripun ewah
tan pati amuluk
Ki Suharja mudhun nglatar
angêploki darane uningèng wangsit
andêdêl ing ngawiyat

Yata wau ingkang raka prapti
Kyai Bayi Panurta lan putra
Jèngwèsthi Jayèngragane
saha sagarwanipun
samya bêkta dhadharan enjing
Ki Bayi lon ngandika
apa sira iku
lagi angêploki dara
Ki Suharja kagyat gêpah aningali
yèn ingkang raka prapta

Lan putra Jèngwèsthi lan Jèngragi
nulya ngaturan lênggah pandhapa
klasa lampit pinêrantèn
Sèh Mongraga andulu
yèn kang rama lan ibu prapti
gupuh mijil umarak
lan kang garwa wau
praptèng ngarsa sêsalaman
nulya Nyai Suharja gupuh nyaosi
dhêdharan jing-enjingan

Ni Cênthini ingkang nglêladèni
wêwah dhêdharan babêktanira
lajêng tinatèng ngarsane
wus aglar anèng ngayun
nulya Ki Pangulu kang prapti
ingiring modinira
nèng pandhapa lungguh
lajêng atur sêsalaman
nulya Ki Panukma Panamar kang prapti
lawan Ki Kulawirya

Sagarwa bêkta dhadharan sami
praptèng pandhapa lajêng salaman
dhêdharan tinata age
kêlangkung rukunipun
among-winong dènnya samya sih
sajêg tan ana rêngat
rakiting sadulur
tulus dènnira kakadang
nadyan maring santana kulawargèki
tan ana kang kuciwa

Sadaya wong ing Wanamartèki
tan ana rêbut kastori congkrah
lulus pangupajiwane
sarta ngibadahipun
wus mangkono ahlinirèki
samya olah kamuktyan
rahayuning kalbu
pan saking mangunahira
Jêng Kiyai Bayi Panurta kang mawi
numusi harjèng desa

Yata wau kang anèng pandhapi
jalu èstri royom lalênggahan
Ki Bayi lon ngandikane
marang sadayanipun
payo padha sèmèkan enjing
kang liningan agêpah
samya nadhah kêmbul
jalu èstri karoyokan
nutug dènnya anadhah ing wanci enjing
kinèn andum barêkat

Jalu èstri tan prabeda sami
barêkatan wus samya luwaran
kang adhahar sadayane
Ki Bayi ngandika rum
èh Pangulu Ki Basarodin
mungguh rêrasanira
êndi bakunipun
Ki Pangulu aturira
mangsa borong paduka kula umiring
nulya ngling mring kang putra

Inggih anakmas Sèh Amongragi
kados punapa lampahing riba
kang putra alon ature
wondene bakunipun
rapal riba punika nunggil
babaganipun karam
sami cêgahipun
pan inggih tigang prakara
kang rumiyin karam bangsa badan nênggih
lan karam bangsa lesan

Kaping tiga karam bangsa ati
dene karam ingkang bangsa badan
lamun kathah maksiyate
purun nganggeya tiru
tiru panganggene wong kapir
sasolah panganggenya
kapir kang tiniru
punika ribaning badan
kaping kalih asring karsa ngalap bukti
kang mêkruh miwah karam

Têgêg tunggal mangan lan wong kapir
sêpta aniru olah-olahan
tuwin ngèmpêr agamane
pangupajiwanipun
angundhakkên artanirèki
undhake lan bicara
tanpa dol tinuku
nadyan tuku yèn babagan
ingkang bêras tinumbas kalawan pari
sêkul tinumbas ing bras

Apan riba punika samining
ribaning lesan ingkang kadyèka
kaping tiganipun malih
ribaning tyas puniku
tyas kêsusu kêdah glis-aglis
amêsthèkkên bicara
ingkang dèrèng mojud
dènnya ngambil kauntungan
pinrih mêtu saking bicaraning jangji
pamèting tyas pitênah

Dènnya mèt untung amêlarati
tuwin kang maha atilar wawrat
nêrak kang wawrat jangjine
totohan saminipun
dènnya ngambil kasil tan misil
apan rusak-rinusak
papa têmahipun
amêsthèkkên untungira
ingkang dèrèng kantênan kinarya mêsthi
melik ing kauntungan

Amèt papan tan satitahnèki
tan nêdya yu ing sasama-sama
riba tyas dening murkane
wa-makatên punika
pêpangkatan kalih prêkawis
ahli dalil akerat
lan ahli donyèku
ye kang ahli donya wênang
anglampahkên tingkah riba ing pakarti
kuwatir ing kapêsan

Ingkang ahli dalil akerati
riba cêgah malah têkèng karam
tan kenging riba kasabe
duraka ing Hyang Agung
datan antuk ganjaran akir
tan bisa ahli swarga
ngulamane wurung
malah ginantungan siksa
yèn wong karêm mangan riba ing donyèki
pan dede palalira

Ratu pandhita wus bagi-bagi
ahli donya lan ahli akerat
tingkah pae paekane
pan sanès dalilipun
ratu murba pandhita sidik
punika pan sumangga
mênggah kukusipun
Ki Bayi alon ngandika
yèn mangkono riba iku Basarodin
pasal manut ing titah

Mungguh titah sira lawan mami
nora kêna katèmpèlan riba
murungakên ing kêdadèn
beda lan maksiyat wus
titah donya melik donyèki
titah kerat melika
ing akeratipun
jawane saking wutanya
e ya Allah astagapirulah halngalim
kumêmbêng waspanira

Saking kêpasuk kêrasèng galih
dadya angumpah nutuh sarira
saiprêt kacipratane
riba rèmèh kur-ukur
kaplêtikan sukêr sathithik
pinapas tyas wus kipa
-kipa nora gêtun
katèmpèl satêngu riba
pan ingangkah pangati-atining ngarsi
kang durung kalampahan

Sadayanya ningali Ki Bayi
gumun ngungun nglulu ulatnya
Ki Basarodin andomble
kraos kèh kuthuhipun
kèh mangane riba pinanggih
nabda Ki Kulawirya
kang Pêngulu niku
rayat dika bakyu têngah
kèn marèni angsale preyalan mêrgi
sok amakêm wilangan

Ngong angrungu wong kang adol anggris
wus lumrahe pan nêmlikur uwang
punjul patang dhuwit kèhe
winilang wongsal-wangsul
pan wus ganêp rêganing anggris
samangsa tutug ngomah
jêbul kurang ditung
kurang krotèng kurang suwang
ra-orane pêsthi kurang pitung dhuwit
pêmakême bok Basar

Basarodin anauri aris
dede kula ingkang gadhah pokal
apan tiyang èstri dhewe
gih niku dika wuruk
narik marang riba binukti
Ki Suharja lon mojar
mring Sèh Mongragèku
mênggah sucining pa-jiwa
ingkang pundi kasab kang tan mutawatir
kang mampangati nêdha

Sèh Mongraga aturira aris
inggih wontên mapan ingkang wênang
linampahan utamine
tandha barang tinuku
manut mangsa mirah lan awis
rêgi bêkta piyambak
sabab mangsanipun
kados titiyang anguyang
pantun samêt punapa mupakatnèki
rêgane tigas gagang

Tinandho prapta ing mangsa winih
dinol salimrahipun ing rêga
wontên piyambak rêgine
anèng mangsa ing ngriku
dados botên adamêl rêgi
ngruba gini gunika
ribaning pamuwus
wuwus yèn kèh ribanira
anumusi kang sinandhang kang binukti
dadya riba sadaya

Kang myarsakkên padhang tyasnya mami
angsal murat sucining akasab
utama linampahake
Ki Bayi manthuk-manthuk
kaluhuran sabdaning siwi
rinasa pan utama
lampahing tumuwuh
rèhning ngupaya pa-jiwa
Kyai Bayi Panurta ngandika aris
mring pra ari sêdaya

Miwah maring putranira kalih
Jayèngwèsthi lawan Jayèngraga
iku prayogane kabèh
lakonana murat iku
wong sadesa Wanamartèki
kabèh parentahana
sarèh-rèhanamu
aywa na kasab kang riba
ingkang padha suci lèhe nambut-kardi
aja na dora-cara

Sadaya matur sandika sami
katujoning manah sarjunira
ngumum ing wong desa kabèh
Ki Bayi malih muwus
payo padha bubaran mulih
anulya sêsalaman
sadaya wus mundur
samya mantuk sowang-sowang
tan cinatur yata kang amangun kardi
wau Ki Wiradhustha

Amêmajang wisma wus miranti
ambêladhah tarub tutuwuhan
rinayap sarèh-rèhane
kabèh kang buka warung
samya tugur anambut kardi
rumat ing tigang dina
karya ngundhuh mantu
siyang dalu abusêkan
kèh kang numbang sami ngangge-angge adi
adi-adining desa

Sadalu mawi midadarèni
samya jagongan langkung sêmoa
tan ana kuciwèng gawe
yata ing siyangipun
jalu èstri kang samya prapti
mêrabot sadayanya
kang badhe amêthuk
ing pangantyan ngandhap Ngasar
wusnya pêpak sadaya kang jalu èstri
bodhol mapag pangantyan

Ing Suharjan tamu wus miranti
Jayèngwèsthi Jèngraga sagarwa
Pangulu Kulawiryane
prapta kang samya mêthuk
Panukma Panamar pangarsi
wus tata ing pandhapa
kabèh wus sinuguh
kêndhuri samya kondangan
wus luwaran kêndhuri nulya binagi
wrata samya ambêrkat

Nulya Ki Panukma matur aris
amitêmbung rèhipun dinuta
nuwun sang ro pinangantèn
wusnya mangkana wau
sigra bodhol ngarak pêngantin
ngarsa santri slawatan
lampah sri dinulu
suka sakèh wong nêningal
jêjêl uyêl tan antara anèng margi
praptèng Kawiradhusthan

Nèng pandhapa wus tata alinggih
sinuguhan miwah kêndhurinya
rinumatan sadayane
jaba jro datan kantun
ramya eca samya abukti
nutug tuwuk kondangan
luwar nulya dinum
kabèh samya ambarêkat
sawusira sami pamit pan sinêling
wangsul ing bakda Ngisa

Budhal sadaya jalu lan èstri
rêbat wêktu ing Mahrib asalat
mungêl bêdhug dhêng Mahribe
santri sadaya wêktu
samya adan ramya sarênti
kanan kering araras
adat sabên wêktu
praptèng wanci bakda Ngisa
ingkang samya ingancaran sami prapti
santri badhe Muludan

Nutug dènnya salawatan dhikir
Kyai Bayi Panurta pinarak
tan cinatur sadangune
ramening dhikir Mulud
tuwin ingkang gênging kêndhuri
sawusnya samya nadhah
bubaran sadarum
yata Ki Sèh Amongraga
sawusira bakda layap tangatnèki
têsbèh tahayudira

Kundur marang ing wisma jinêmrik
lan kang garwa Nikèn Tambangraras
Cênthini nèng jawi langse
tumangkêp samiripun
ni bok Wiradhustha wus mijil
wor nendra lan kang raka
nèng pandhapanipun
dinuga sang pinangantyan
anèng tilam sacarêm karsikan ring tis
kang cêlak ginusahan

Namung kantun sawiji Cênthini
kori jêrambah wus tinutupan
maklum sasmitèng pangantèn
kang anèng tilam arum
Tambangraras lan Amongragi
datan adat anendra
dèrèng wêktunipun
kang raka aris ngandika
pyarsakêna mungguh ngamale ngaurip
apan patang prakara

Patang prakara puniku mijil
iya ing dalêm sawiji iman
kawruhana satuhune
wal ngamal karijatun
wabil sarengati imani
yayi karya-a sira
ngamale kang parlu
ngamal sarengating iman
ing lakune salat sujud rukuk yayi
jakate pan sidhêkah

Tapane sarengat iku yayi
pan puasa ing wulan Ramêlan
dene yayi kapindhone
kang lapal wal ngamalu
karijatun bil tarekati
imani akarya-a
ngamal kang wajibu
ngamal tarekat ing iman
ing lakune amuji maring Hyang Widi
jakate jrih ing Allah

Tapane tarekat iku yayi
pan têpakur ing dalu lan siyang
de yayi kaping têlune
wal ngamal karijatun
wabil hakekati imani
yayi karya-angamal
kang utamèng tuwuh
ngamal hakekating iman
lakunipun asih suhul ing Hyang Widi
jakate tan pepeka

Tapane hakekat nora milih
ping pat wal ngamalu karijatun
bil makripati imane
akarya-a sirèku
ngamal ingkang sampurnèng ngurip
ngamal makripat iman
dene lampahipun
angujilat maring Pangeran
kajatipun pan sokur maring Hyang Widi
tapa tan ngroro tingal

Yèku yayi ngamale kang silih
karanane yèku kêkandhangan
ing waliolah makame
poma kang titis kalbu
aywa mamang sirèng pangaksi
yèn tyasira wus nyungap
kang sarèh ywa susu
supaya yayi wahyunta
lan panglawêdira marang rasa jati
jatining kanyataan

Ingkang garwa wus pratamèng tampi
anampèni sasmitaning raka
tan cawêngah saciptane
lir galêpung jinuruh
pan ingolah ngalamat manis
mung kurang sadungkapan
pan dèrèng kinukus
matêng lawan ginênènan
Tambangraras rarase wus ngrêspatèni
tinunggu gama mulya

Wus mêrtêlu wayahe kang wêngi
pêksi sikatan munya susitan
sabawèng bêkisar kate
tutuhu ngantu-antu
asauran lan pêksi kolik
sêmune lir anggugah
tangiya wis bangun
padha ngabêktiya ing Hyang
barung munya pêksingon lir angrêmbugi
panggugahing sêmbahyang

Tumulya na sabawaning santri
ragi têbih adan lamat-lamat
landhung lir suling swarane
anganyut nganyut-anyut
wontên malih adan nauri
siji loro anulya tri
lir sawung kaluruk
wus adat ing Wanamarta
sabên wêktu Mahrib Subuh ting karêlik
dadya srining desarja

Tan wus ucapên wêktuning santri
pajar gidib gya pajar sidikbyar
bakdane Subuh sakèhe
pan kathah langênipun
adat enjing kamuktènèki
sira Sèh Amongraga
tangatira kasud
sawusira bakda Luka
pan wus linggar saking langgar lan garwèki
kundur malbèng ing wisma

Wiradhustha lênggah nèng pêndhapi
wus miranti saos palinggihan
uningèng sabên rakite
miwah saosanipun
papateyan myang wedang kopi
dhêdharan jing-enjingan
acêcadhang tamu
nulya ingkang rayi prapta
Ki Panukma Panamar Kulawiryèki
sagarwa bêkta dharan

Nulya Ki Pangulu Basarodin
sarêng prapta lawan Ki Suharja
sarayat ngirit dhulange
praptèng pandhapa lingguh
ni-bok Wiradhustha nampèni
lajêng tinatèng ngarsa
aglar mawarna wus
tan dangu Kyai prapta
garwa putra Jayèngwèsthi Jayèngragi
samya bêktèng dhulangan

Mudhun sadaya ingkang alinggih
Amongraga mijil lan kang garwa
marêk ing rama praptane
wus kinèn sami lungguh
gupruk ingkang kinèn alinggih
samya asasalaman
sadaya tap ngayun
Ki Bayi alon ngandika
payo padha bêbacutan bae bukti
abancakan kewala

Kaya sabên barêng jalu èstri
Cênthini lan Sumbaling wasisan
kabèh kono lan bok-ipe
bêcik padha akêmbul
kowe sisan pra lurah santri
Luci Nuripin sira
ing kono kang têpung
têpunge lan Jamil Jamal
pan aenak padha krana Lah abukti
payo lêkas Bismilah

Kang liningan gupuh samya wanting
adan lêkas sasarêngan nadhah
royom samya pakolihe
parèstri sukèng kalbu
nêmbe wor lan jalu abukti
kalangkung amirasa
pan sami pikantuk
anutug dènnira nadhah
samya buruh ngumbah tangan awêwanting
ambêng kinèn dum bêrkat

Wus waradin didum jalu èstri
nulya dhêdharan lumadyèng ngarsa
pamangsêg sapikantuke
anyênyamikan tuwuk
wusnya nutug kinèn ambagi
pan waradin sadaya
sami pandumipun
Ki Bayi alon ngandika
buh kang mawa wong tuwa baya iki
esuk kudu amangan

Wuwuh royoman mundhak pakolih
kacèk lan takêrku saban-saban
Ki Pangulu nambung ture
inggih sayêktosipun
tiyang sêpuh tan bêtah ngêlih
sanès duk sih nènèman
sangêt kaotipun
Ki Bayi angling ya talah
kang wus lumrah yèn sira tan pati salin
adrêmba biyèn mula

Gêr gumuyu sarêng jalu èstri
Ki Kulawirya ngling latah-latah
kang Pangulu katujune
sêdyane arêp umuk
dhèk ênome bêtah tan bukti
pati-gêni rong wulan
ambisu sataun
nuli kèh prawan kedanan
teplak-teplok Ki Bayi gumujêng angling
lah ya iku dhèk kapan

Bobote pasa prêlu sasasi
durung nutug sadina-dina-a
sok pasa Ngasar sajêge
ing saiki ta êmbuh
mênèk bisa nutug saari
matur mênawi kula
sampun pancènipun
myat tiyang bêtah ing lapa
apan inggih sangêt gènkula kapengin
nanging tan kadurusan

Kenthol Kulawirya amêstani
bêtah pati-gêni kalih wulan
lah punapa botên jidhèt
tan mangan kalih têngsu
ginaguyu kang sami linggih
Ki Bayi lon ngandika
kadospundinipun
anak mas Sèh Amongraga
mênggah tiyang siyam Ramêlan puniki
sahipun kang punapa

Amongraga aturira aris
babing siyam tan kenging winastan
tri prakawis ing Kadise
kang dhihin siyamipun
mukmin êngam liripun nênggih
siyamipun makruhan
purun udud susur
adus wuwung kadhang nginang
kêmu tilêm sumawana êsak sêrik
dèntên gènnipun buka

Sasurupe srêngenge abukti
lamun saur purun wêktu pajar
yèn dèrèng mêdal srêngenge
pan maksih purun saur
limrahipun mukmin ngam sami
siyamipun kadyèka
kaping kalihipun
mukmin kas dènnya asiyam
datan arsa kalêbêtan kang makruhi
binatalkên sadaya

Sinucèkkên siyame saari
udud susur nginang apan batal
adus tilêm kêkêmune
nadyan ngising anguyuh
sumawana ingkang sak sêrik
mimikul mukul batal
marma ngisingnguyuh
cewoke kang mawa batal
sabab toya manjinge marang jopnèki
punika batalira

Lamun buka yèn ta dèrèng manjing
wêktu Ngisa icale sirat bang
tan purun buka myang ngombe
maksih siyang kumipun
barang mêkruh dipun-kawruhi
kados ta yèn wontêna
tiyang cukil untu
sogok untu kinêcapan
lan anggugud lingsaning tuma sawiji
sami lan mangan sêga

Lamun saur wanci maro ratri
têngah dalu yèn wus babêdhugan
tan purun saur sababe
wus siyang kukumipun
dènnya siyam duk maksih ratri
wus limrah pra mukmin kas
siyame kadyèku
kaping tiga mukmin kawas
dènnya siyam tan batal tan mêkruh tuwin
tan buka saur pisan

Siyam ing dalêm tridasa ari
buka ing tanggal sapisan Sawal
pan makatên ing siyame
mukmin kawas linuhung
pan sumanggèng kêrsa Jêng Kyai
pundi ingkang tinelat
-akên siyamipun
Ki Bayi padhang tyasira
amyarsakkên kang putra dènnya muradi
sucine ing Ramêlan

Kyai Bayi Panurta ngling aris
padha rasakêna kono sira
pira-bara ing kawase
lagi kas lan ngamipun
sidhang-siring kewala pinrih
samya sumanggèng karsa
kawula tumutur
angandika mring kang putra
Sèh Mongraga matur punika manawi
kadugi linampahan

Supaya mrih êkas sawatawis
siyamipun ing dalêm sasiyang
ingatos-atos êkase
aywa purun ing mêkruh
sasamine kang mutawatir
kandhangan badhe batal
sabab maha mêkruh
ingkang ngam ngamal kewala
mila kêdah êkas puwasa saari
mung siyange kewala

Dene dalunipun tan mangêni
anganggeya tabiyate êngam
yèn buka surup srêngenge
yèn ta puruna saur
wanci enjing ing pajar gidib
dèrèng mêdal kang surya
taksih kenging saur
ing dalu botên rinaksa
namung siyangipun dipun ati-ati
supaya dadya êkas

Samya padhang sadaya tyasnèki
Kyai Bayi Panurta lingira
murad iku samajade
kuwat sêdya pinêsu
anucèkkên siyamirèki
dadya tan bèrèt beya
wus kangèlan wurung
emanên rêkasanira
kang liningan suka sukur anglampahi
pinrih agama mulya

Tuwin parèstri kang samya myarsi
sinatmatan mring pra priyanira
pirêna tan nêdya mèngèng
sêdya manut ing kakung
Ki Panurta ngandika malih
payo sêdhêng bubaran
ing rêmbug wus kusus
padha sêdya-a tumandang
pan utama tokit maring Dalil Kadis
anulya sasalaman

Sawusira wau Kyai Bayi
lajêng kundur mulih sowang-sowang
tan winuwus ing solahe
yata kang ngundhuh mantu
Ki Panukma amangun kardi
tan pae lan kang raka
dènnya pasang tarub
kèh kang numbang myang rèrèyan
ing wong jagal lang sakèhe ingkang prapti
badhe mapag pangantyan

Wusnya pêpak bodhol sadayèki
jalu èstri prapta Wiradhusthan
wus miranti lir sabêne
umangkat tan asantun
pan ingarak asri nèng margi
prapta ing wismanira
Panukma asugun
sugatan wus rinumatan
wusnya rampung dènnira ngingon-ingoni
mèh Mahrib abubaran

Samya rêbut ing wêktu Mahêrib
santri adan santri ing sadesa
kalangkung asri swarane
praptèng bakda Ngisa wus
ingkang sami kinèn abali
samya dhatêng sadaya
lir sabên kang rawuh
Jêng Kyai Bayi Panurta
wus nèng ngriki lan garwa myang putra kalih
arahab sêlawatan

Nutug dènnya sukur kurmatnèki
samuwaning kêndhuri wus pragat
lingsir dalu ing bubare
yata ingkang nèng tajug
Sèh Mongraga garwa kucumbi
sabakdanirèng tangat
têsbèh lan tahajud
lajêng kundur maring wisma
lan kang garwa Tambangraras tumamèng ing
tilamsari nginêban

Sang ro langkung asihirèng krami
Sèh Mongraga tansah mulang garwa
manis arum andikane
yayi ki ana kawruh
ing aurip parlu ngawruhi
panjinge agamèslam
pan sawêlas wuwus
parlu daim saprakara
ping ro niyat daim ping tri sahdatdaim
ngèlmu daim kaping pat

Kaping lima yayi salat daim
kaping ênêm makripat daimnya
tokid daim kapitune
iman daim ping wolu
junun daim ping sanganèki
sêkarat daim dasa
pati daim uwus
jangkêp sawêlas prakara
lire basa daim pêrlu iku yayi
kang tansah elingira

Mring Hyang Agung dene niyat daim
ingkang tansah asihira mring Hyang
kang salat daim têgêse
ingkang tansah angêgung
mring Hyang dene kang ngèlmu daim
kang tansah maklumira
mring Hyang Kang Maha Gung
sadad daim têgêsira
ingkang tansah paworira mring Hyang Widi
makripat daim lirnya

Ingkang tansah pandêngirèng Widi
tokid daim têgêse kang tansah
antêpira mring Hyang dene
iman daim liripun
ingkang tansah madhêp Hyang Widi
junun daim têgênya
kang tansah cêngêngmu
maring Hyang Kang Maha Mulya
lsakarat daim kang tansah panrimèki
sira maring Hyang Suksma

Pati daim têgêsipun yayi
ingkang tansah nikmatira marang
Hyang Agung kang karya kabèh
poma yayi puniku
prabot gêdhong mutyara adi
malige pasênêtan
-nira Hyang Maha Gung
sira Nikèn Tambangraras
atur sêmbah maring raka anuwun sih
kaikêt kakekat tyas

Wanci bangun sêdhêng angin ngidid
pajar gidib asri kang swabawa
pêksi wana lan ingonne
sabên esuk wit bangun
wong sadesa dènnira tangi
kathah kang kapiyarsa
santri adan Subuh
ting karêlik tanpa rungwan
Sèh Mongraga Subuh ngimami parèstri
pinarnah kadya saban

Anèng gandhok kilèn pinaranti
praptèng bakda Subuh byar atangat
sawusing bakda Lukane
milu lan garwanipun
nèng pandhapa lan paman linggih
angrukti bok Panukma
sêsaosanipun
dhêdharan enjing-enjingan
gya Pangulu Ki Bayi Panurta prapti
para ri garwa putra

Samyambêkta kadi sabanèki
bucu kupat lêgandha dhêdharan
wus tata palungguhane
dharan tinatèng ngayun
Kyai Bayi ngandika aris
sarwi nyarakkên wedang
myang dhêdharanipun
nulya samya nyênyamikan
jalu èstri nulya angandika malih
anakmas Sèh Mongraga

Mênggah rukuning Islam puniki
kadi punapa utamanira
linampahan supayane
ywa galat ing tumuwuh
Sèh Mongraga umatur aris
utaminipun ingkang
Islam rukunipun
liripun gangsal prakara
sadat salat jakat apuwasa kaji
apan parlu sadaya

Kang rumiyin ngagêsang puniki
parlu angucap kalimah sadad
kawan prakawis parlune
sidik lan takrimipun
kurmat lawan tilawat nênggih
sidik ngawruhi marang
Pangeran Kang Agung
kang dadèkkên sadayanta
lan naksèni Jêng Nabi kita puniki
têtêp utusaning Hyang

Takrim tumêmên maring Hyang Widi
tan nêdya mungkir ing dalilulah
kurmat maha-sucèkake
maring Hyang Maha Luhur
tilawat mumule Hyang Widi
ping kalih parlu salat
ngagêsang puniku
kêdah nêmbah ing Hyang Suksma
kang rumangsa tinitah kita puniki
kinarya badallolah

Kaping tiga pêrlu jakat nênggih
sung sidhêkah mring pêkir kasiyan
pitrah sarta lan jakate
kang manjing ngisabipun
lamun jêne wawrat satail
ngisabipun ing jakat
wrat kawan sêkèku
dadya pangumbahing kasab
samya suci kang sinandhang kang binukti
tan wontên kang sumêlang

Ping pat pêrlu ngaurip puniki
siyam ing dalêm wulan Ramêlan
ingkang amuklis siyame
tan batal datan makruh
mêrtandhani utamèng urip
pangrusake kang hawa
luamah ati dur
mila pinrih asiyamnya
kaping gangsal apan pêrlu minggah kaji
mring Mêkah kang kuwasa

Gangsal pêrkara kuwasanèki
kang dhingin wus kêncêng niyatira
ping ro kuwasa sangune
sangu binakta laku
wontên sinungakên ing rabi
ping tiganipun angsal
idining sangratu
ping pat idining gurunya
kaping gangsal wèh têrang talak mring rabi
lila palakinira

Tan anambang mring rabinirèki
pan punika rukunipun Islam
gendhong-ginindhong lakune
sadaya sukèng kalbu
Kyai Bayi gumujêng angling
ngèlmu rukuning Islam
tan wuwus-winuwus
nanging durung padhang pisan
lagi kiye murad datan sumêlangi
utama sinantosan

Lah wis payo padha sèmèk bukti
kaya sabên bae karoyokan
nulya tinata ambênge
pinire dharanipun
wus akêpung golonganèki
lah wus mara bismillah
sigra sami wisuh
adan lêkas samya nadhah
nutug sami pikantuk dènnira bukti
sawusnya cinarikan

Mamangsêgan dhêdharan binagi
waradin jalu èstri ambrêkat
Ki Bayi lon ngandikane
sêdhêng bubaran mundur
sêsalaman wus samya mulih
tan ucapên solahnya
yata kang winuwus
kang lagya amangku karya
Ki Panamar rinayap rèrèyanèki
wong tandha tugur karya

Kèh kang numbang prapta jalu èstri
tan prabeda lan kang raka-raka
dènyarsa ngundhuh mantune
nalika wus ngalumpuk
ingkang badhe mapag pêngantin
ing wanci bakda Ngasar
dènnya samya mêthuk
nulya prapta ing Panukman
wus miranti têtamu kadang myang siwi
têpung penuh pandhapa

Wusnya sinugatan sadayèki
rampung ing kêndhuri binrêkatan
sigra bodhol sadayane
rame slawatanipun
langkung langên dinulwèng margi
prapta ing Panamaran
busêkan abikut
tamu wus tata alênggah
sinugata pawohan wedang waradin
sarta kêndhurinira

Rame dènnira nadhah pra santri
nutug nulya ambêng binrêkatan
jaba jro wus rumat kabèh
nulya bubaran mantuk
pan kasusu surup mèh Mahrib
kang pandam sinumêtan
abra ting pêlancur
santri nulya minggah salat
wêktu Mahrib kèh kang adan ngalik-alik
ramya sri dènnya salat

Wusing bakda Ngisa para santri
kang winêling wangsul sadayanya
tan ewah kadya sabênne
samya dhikir Maulud
langkung rahab akurmatnèki
nutug dènnya singiran
myang kêndhurinipun
wus prapta singir sêlawat
gya rinumat pikantuk dènnira bukti
luwaran binrêkatan

Sawusira nulya bubar mulih
ingkang kantun mung rèh-rèhanira
angrêksa ing dandanane
yata kang anèng tajug
sawusira tangat ing ratri
têsbèh tahajudira
kundur mring wismèku
lajêng tumamèng jro tilam
lan kang garwa myang Cênthini datan kari
nèng sajawining gobah

Sèh Mongraga angandika aris
marang garwa Nikèn Tambangraras
yayi kawruhana kiye
ingkang garwa umatur
pan sumangga tuwan paring sih
ya yayi pirsakêna
kang tumanêm kalbu
karana kang ahli rasa
ing rêrasan ngilmu kalangkung arungsit
tan kêna kêcorok tyas

Sampurnane sêmbah lawan puji
tan andulu mungguh ananing Hyang
tan dinulu ing anane
papan tulis wus lêbur
sipating ro tan ana kari
mung mantêp ananira
apa kang dèndulu
pan nora na paran-paran
iya iku yogya kawruhana yayi
sampurnaning panêmbah

Lamun maksih anêmbah amuji
kawruh iku pan lagya satêngah
durung tumêka kawruhe
aywa gupuh gumuyu
lamun dèrèng wêruh ing jati
aja rêna winêjang
ing warah lan wuruk
pan iki maksih rêrasan
sajatine kang mari nêmbah amuji
lawan kêdaling lesan

Namung ênêngira ingkang dadi
lire ênêng ywa dadi tuladan
mring Dalil Kadis kuduse
miwah tuturing guru
guru iku mung mumucuki
tan nguwisi lalakyan
sabab iku dudu
ingkang ingaranan dhalang
dede dhalang anguwisi ing sajati
thok thil ing dhawakira

Inkang gawe lêlakon pribadi
pocapane luruh lan dugangan
lan jalwèstri ya dhèwèke
dhalang lan ringgitipun
apan mêksih tarik-tinarik
wayang manut ing dhalang
solah bawanipun
dhêdhalang manut ing wayang
prantandhane buta tan muni Srikandhi
maksih roroning tunggal

Durung sampurnaning sêmbah puji
sabab maksih korup swara rupa
dadya kadho mring karone
saiki apa iku
keron budi ing isbat napi
isbat upama wayang
nadhi dhalangipun
yèku sih kuwasaning Hyang
durung jati kang sajati-jatinèki
tan ana jatineka

Iku luwih bangêt gawatnèki
ing rêrasan tan kênèng rinasa
tan kêna ginurokake
yèku yayi dèn rampung
ênêng ênêngira kang êning
sungapaning lautan
tanpa têpinipun
pêlayaran ing kasidan
anèng sira dhewe tan lyan iku yayi
ênêng êning wardaya

Tambangraras ngaras padèng laki
saha sêmbah umatur ing raka
mugyantuka pangèstune
sih tuwan kang kasuhun
kang tumanêm ing iman mupti
sêngsêm sumungkêm ing tyas
kawula tuwajuh
ing donya praptèng akerat
datan mèngèng kang dasih tur pati urip
lêbura nèng padanta

Payo yayi ngambil toyastuti
myarsa wangsiting putêr bênggala
wus akir bangun wayahe
sêdhêng awêktu Subuh
mupung awal amrih utami
wau ta sang ro nulya
mijil lan kucumbu
mring patirtan samya kadas
lajêng maring gandhok adan angimami
parèstri sadayanya

Nulya kathah sabawaning santri
ingkang sami adan ngalik-alik
miwah sadesa langêne
kapyarsa mawèh rungrum
datan ewah srining desadi
Subuh praptèng bakda byar
mangkana sang bagus
sawusira bakda Luka
lajêng mijil mring pandhapa lan kang rayi
lênggah lawan kang mapan

Ni bok Panamar gupuh nyaosi
patèyan myang dharan jing-enjingan
Cênthini kang ngladèkake
tan dangu ingkangrawuh
para kadang lan Kyai Bayi
Pangulu lan pra putra
sarêng praptanipun
sadaya wus sasalaman
tata lênggah sagotra jalu lan èstri
Ki Bayi angandika

Mring kang putra kalih myang pra ari
priye kono padha rinasakna
Daliling Kur'an lapale
kulu sèin wad-hahu
durung olih murat kang ramping
putra ri sadayanya
tumungkul mabukuh
sumangga karsa paduka
pan kawula dèrèng kadugi muradi
manawi kasêlayan

Ngandika ris ring putra Mongragi
prayogi minuradan anakmas
Sèh Mongraga lon ature
punika miradipun
kulu sèin wad-hahu nênggih
ing pangandikaning Hyang
kang wus tinartamtu
têtêping Hyang pinardika
datan singgan-singgun sakèhing dumadi
tan karya pêjah gêsang

Tan kêrsa bagi ingkang dumadi
tan angganjar nugraha lan siksa
datan ngowahi sakèhe
ing dalêm pancènipun
tan ngêlongi datan muwuhi
wus rampung ing sapisan
tan kapindho kang wus
tan sakuthu ing asya-a
yèn ta lamun ing papêsthèn ngaping kalih
tan têrang tuwajehan

Sabab Dalil lapal kulu sèin
wajêhahu têntrêm ing babagan
ing dalêm nèng papêsthène
sêkuthu tan sêkuthu
ing kawula kalawan Gusti
tan kumpul datan pisah
sigêg nalaripun
wontên ing raos piyambak
nalirahe paworing kawula Gusti
wontên piyambakira

Samya ngalulun tyasira wêning
myarsakakên ing Dalil muratnya
suka sukur têrang tyase
Ki Bayi lon amuwus
durung ana murad kang ramping
pra ngulama rêrasan
kaya durung tutug
saiki wus manggih padhang
ing murade kakangira Amongragi
samya nuwun sadaya

Angling malih payo padha bukti
sêsèmèkan ran wus manggih murad
kang samya liningan age
nulya sarêng tuturuh
adan lêkas kêmbul abukti
nutug dènnya anadhah
wus luwaran dinum
tinundha bukti mangsêgan
sapikantuk nyênyamikan gya binagi
wusnya nulya bubaran

Tan cinatur kang samya amulih
yata ingkang lagya majang wisma
kang badhe ngundhuh mantune
jor-jinor rakitipun
apan tonjok-tinonjok sami
ingkang numbang akathah
ing tiyang sadhusun
nadyan pêrapating desa
ingulêman kanan kering samya prapti
martamu samya numbang

Anglangkungi ing raka ing kardi
rakiting tarub panjang tuwuhan
rinayap sarèhrèhane
wong tandha kang atugur
apan samya wong sugih-sugih
dhasar Ki Kulawirya
pêradhah bèr kalbu
anutug rêrekanira
dènnya mantu mèh mirib raka Jêng Kyai
traping wong nambut-karya

Myang pra tamu ingkang samya prapti
samya berag mêrabot asinang
nganggo-anggo saduwèke
samya amubra-mubru
duk ing ratri midadarèni
akathah ingkang prapta
Jèngraga martamu
mawi gamêlan lirihan
ginêndhengan Sênu Surat dènnya linggih
wurine Jayèngraga

Sagêndhingan edhang gênti-gênti
gus Suratin gêndhing pathêt sanga
Gambirsawit lan Ladrange
Lompong-kèli kalulun
sinung gêndhing manyura wasis
Genjong-goling aniba
Ginonjing ngajab kung
swara rum mrit muluh rêmak
apupunton lan swaraning rêbab mulih
nganyut-anyut mêdhot tyas

Kulawirya bisa trap kamuktin
karya wiraga mring wong jagongan
myang santri samya brêgènggèng
myarsa gamêlan arum
wong pangliking gêndhing amanis
sambada rekanira
alangên dinulu
kayungyun kang wong ningali
myat rakiting pajangan tulyendah asri
myang sinang ing pandhapa

Pandam sèwu warananing kori
pinalêngkung binakan calupak
pandhapa kanan keringe
sabên sasakanipun
tutuwuhan pandam arapit
myang pandaming daluwang
rinujit bang wungu
samya winayang putêran
anèng tarub mrapit ngubêngi pandhapi
tan wun ingucapêna

Sakenjing mila kathah kang prapti
samya numbang pan lajêng ngalêmpak
kang badhe mapag pangantèn
dangu pan wus ngalumpuk
jalu èstri pan sampun mranti
ing wancingandhap Asar
kinèn umangkat wus
jalu èstri sadayanya
praptèng Panamaran tamu wus mêpêki
tata anèng pandhapa

Sinunggata sadaya waradin
sawusira ambêng binrêkatan
anulya sang pinangantèn
umangkat kang sadarum
arantapan asrining margi
santri kang salawatan
lumampah asêlur
myang kang bêkta kêmbar-mayang
nulya prapta ing Kulawiryan arakit
kurmate sinamoha

Saking jêrambah dumugi koni
ginêlaran kêlasa lus pêthak
sinawur sêkar campure
Kulawirya amêthuk
anèng kori ngirit pangantin
lajêng tumamèng wisma
sadaya wus lungguh
atêpung anèng pandhapa
sinugatan pawohan patèyanèki
samya awêwedangan

Nulya kêndhuri lumadyèng ngarsi
wradin jalu èstri myang urakan
wus cinaran sadayane
nutug pênadhahipun
santri cilik rêbat kêndhuri
sabên-sabên mangkana
santri bocah rusuh
wus luwaran ambêngira
binrêkatan kabèh samya nuli pamit
mantuk rêbat wêktunya

Wus winêling bakda Ngisa bali
antara prapta bakda Ngisanya
samya prapta sadayane
wus samya tata lungguh
Kyai Bayi Panurta prapti
Jèngwèsthi Jayèngraga
myang Kyai Pangulu
pêpakan kang para kadang
nulya lêkas ramya sêlawatan dhikir
Maulud langkung rahab

Nutug dènnira akurmat Nabi
antara praptèng singir sêlawat
wus rinumat kêndhurine
anadhah sadaya wus
ambêngan gêng nulya binagi
pêragat samya brêkat
samya bubar mantuk
yata Ki Sèh Amongraga
sawusira bakda tangat tahjud tasbih
nèng langgar panêpènan

Kundur maring wisma lan kang rayi
lajêng tumamèng ing tilam raras
Cênthini nèng jawi langse
tumangkêp samiripun
kang parèstri mijil mring jawi
samya maklum pangantyan
manawa mong lulut
dinuga wus kacarêman
tan wruh lamun dèrèng kêtarasan ing sih
mêksih jêjaka kênya

Sèh Mongraga nêng jroning tilamrik
lan kang garwa Nikèn Tambangraras
Sèh mongraga lon dêlinge
yayi pyarsaknèng wuwus
patitising layape wirid
apan tigang prakara
yayi kang karuhun
layaping dat lawan sipat
de layaping apngal jangkêp tri prakawis
dene laping kang Êdat

Datan ana ing ananirèki
tan ngrasa darbe solah priyangga
tansah kapurbèng solahe
solahe sang Maha Gung
tan sêkuthu marang pribadi
dene layaping sipat
tan ana ripipun
uripe tansah ing Suksma
tan ana kang kuwat urip puniki
namung kalawan ing Hyang

Napon layaping apêngal yayi
tan rumangsa ing panggawenira
kula tan na ihtiyare
tan wun pamilihipun
pan tan ana osik sirnèki
kumambang ing priyangga
mung Hyang Kang Murba Gung
yayi ing têlung prakara
iku ingkang rampung sanalikanèki
purnanên blas sakala

Ngandikane Waliulah mupti
sapa wonge anêmbah ing asma
tan dèn kawruhi maknane
dadi kapir puniku
lamun tan wruh ing maknanèki
makna iku kang nyata
musamaranipun
kang nêmbah ya kang sinêmbah
wong kang nêmbah ing makna tan dèn kawruhi
mring asma iku kopar

Sabab nora wruh kang dèn aranni
krana asma iku sajatinya
asma wajibul-wujude
kang nyata maknanipun
dadi wajib kita ngawruhi
lair batin ya batal
batale yèn lumuh
wus tan kêna tininggala
asma lawan maknane tan kêna kari
sing sapa wruh ing makna

Lawan asma kang kak dèn kawruhi
iku mukmin êkas kang sampurna
ngawruhi lair batine
jênênge êning iku
ati suci tan ngaro pikir
jênênge lair ika
sucining pamuwus
yèku ran iman sahadad
wong kang wus wruh ing asma lan makna yayi
mukmin ngarip kang kusna

Panglêburan ing papan lan tulis
bisa amrat tulis anèng papan
bisa nganggo sakarone
myang salah sijinipun
bisa nirnakakên ing kalih
wruh sajatining tunggal
wruh jatining suwung
êsir pan jatining tunggal
sajatining suwung pêsthi ananèki
anane tan kinarya

Tan wiwitan tan wêkasan pasthi
datan mamak datan kasatmata
pan ana anane dhewe
anèng ênêngirèku
ênêng ingkang mardika suci
dene jatining tunggal
sirna kalihipun
kula Gusti tan kawêdhar
datan kêna dinuga kalawan ati
tan kêna kinaya-pa

Roro iku sira lan sirèki
ing atunggal muhung dhawakira
iku patitis layape
yayi layap puniku
rong prakara jamaning nênggih
dhingin jaman adhakan
kaping kalihipun
layap jaman kaelokan
ingkang layap jaman adhakan puniki
alayap wong anendra

Lagya lêse kala durung ngimpi
ping ro layap jaman kaelokan
layape wong pana salèh
kalanira asuhul
kudu turu pra sanak pati
iku tunggal babagan
sami nikmatipun
yèku yayi dènkadriya
Tambangraras cumêplong tyasira wêning
winêjang ingkang raka

Miwah cèthi Cênthini adêling
kacathêtan panjuming wardaya
dènnya myarsakkên anungge
yata wus gagat bangun
sinasmitan sikatan muni
mijil mring pawarihan
ngambil toya wulu
lan garwa kucumbunira
wusnya suci Sèh Mongraga angimami
nèng gandhok pra wanudya

Barung santri samya dan sarênti
agalikan umyang ing sadesa
asri ing sabên Subuhe
Mongraga dènnya wêktu
sabên Subuh wêwacannèki
wusing Pakekah surat
Sujada asujud
kang akir pan surat Kasar
dangu dêgge parèstri kang makmum sami
karênan tyasnya rahab

Kang rêkangat mawi dènsujudi
samya cipta anèh lan pra imam
sadaya tan kadya kiye
rasa-rasa yèn uwus
kanikmatan kang makmum sami
swara ngalêp ngumandhang
ulêm manis arum
miwah ing tawajuhing tyas
kang parèstri sadaya awêdi asih
mring Mongraga ngulama

Bakda Subuh sidik ing byar enjing
bubar kang makmum nyandhak pakaryan
Mongraga lajêng lakune
sawusira akasud
mijil mring pandhapa sarimbit
alênggah lan kang paman
kang bibi abikut
saos dhêdharan enjingan
lan Cênthini angladèni anèng ngarsi
dharan asri mawarna

Nulya para kadang ingkang prapti
Ki Suharja lawan Wiradhustha
Panukma lan Panamar-e
sarêng dènira rawuh
pan sêrayat lir sabênnèki
samya bêkta dhêdharan
myang kupat bubucu
praptèng pandhapa salaman
lan Mongraga sadaya kang bibi-bibi
samya asêsalamaman

Ni-bok Kulawirya anampèni
dhêdharan lajêng tinatèng ngarsa
wus samya tata lungguhe
nulya Jêng Kyai rawuh
sarêng lan kang putra kêkalih
saha garwa ambêkta
dhêdharan pakintun
samya mudhun sing pandhapa
Kyai Bayi gupuh ngancarani siwi
suwawi sami lênggah

Nulya sampun tata lênggah sami
matumpa tumpêng anèng ing ngarsa
Ki Baywa lon andikane
payo kono wedangmu
sarapan angêt mumpung enjing
anulya wontên prapta
wau Nyai Jambul
ngirit dhêdharan rong jodhang
sêkul ulam myang papanganan mawarni
sadaya anêmbrama

Ki Baywa ngling lah ngriku Nyai-nCik
praptèng ngarsa nêmbah sêsalaman
miwah salam sadayane
dingarèn Nyai Jambul
matur mila marêk ing ngarsi
tutuwi ing putranta
sang pinangantyan rum
saha ngaturkên dhêdharan
sumapala sêkul ulam pangabêkti
katura ing paduka

Ni Malarsih sigra anampani
lajêng winantu tinatèng ngarsa
rampadan nèng lancarane
Ki Bayi lon amuwus
lah anakmas Sèh Amongragi
mênggah sunat apêngal
kados pundinipun
Sèh Mongraga aturira
ingkang sunat apêngal puniku nênggih
tan kenging yèn tinilar

Nêm prakawis dhihin sunat tartip
kabliatan lawan bakdiyatan
ping kalih sunat wabin-e
nêm rêkangat puniku
tigang salam tan kenging kari
kang dhingin wabin pakat
kaping kalihipun
awabinakaplil iman
kaping tri awabina istakarati
jangkêp wabil apêngal

Kaping tiga sunat minal witri
rakangatal witri pan apêngal
tri rêkangat ro salame
ping pat sunat tahajud
kalih wêlas rêkangat mênggih
nêm salam pan abêngal
niyate gumulung
kaping gangsal sunat Luka
namung kalih rêkangat sêsalam nênggih
kaping nêm parlu Jumngah

Pan abêngal Jumungah puniki
sunat abêngal pan inggih wênang
niyat parlan usali-ne
Jumungah kang wus têmtu
tinêtêpkên parlu linuri
kalawan malih wênang
anggugurkên Luhur
manawi botên muadah
Jumungahe lamun muadah tan kenging
pan maksih Linohoran

Ingkang sampun êkas ing agami
usali-ne ing sunat abêngal
sadaya pinarlokake
sunat nênêm puniku
kang wus mashur namung satunggil
Jumungah ingkang milya
ing pra iman agung
ngêgungkên kadising Jumngah
carita sli saking kitab Markum mupti
nutur sunat abêngal

Kyai Bayi Panurta nganthuki
asasmita putra ri sadaya
sarya nor pangandikane
priye kono sirèku
rasakêna ingkang amupit
santosaning ibadah
manawa winahyu
kuwat mêrlokkên abêngal
ingkang putra myang pra ari matur aris
mugi pinalalêna

Lah ya Alkamdulilah pinikir
sarèhning misil luwih utama
matur nuwun sadayane
anulya malih muwus
lah wis payo padha abukti
akêmbul bêbancakan
kadi sabênnipun
gupuh wijik kang liningan
adan lêkas pikantuk dènnira bukti
samya nadhah royoman

Wus antara luwaran kang bukti
kêndhuri sêkul ulam panganan
cinarikan dinum age
wêradin èstri jalu
miwah lurah rèh-rèhanèki
tuwin santri panuwa
kang anèng ing ngayun
kang nèng sor wus winêratan
Ki Baywa ngling payo wus bubaran mulih
nulya samya bubaran

Tan cinatur gantya kang winarni
Ki Pangulu Basarodin ingkang
lagya mêmajang wismane
dènyarsa ngundhuh mantu
pan rinowa kurmating kardi
rinaja tinuguran
sarèh-rèhanipun
sakèhing wong Pakauman
miwah santri magêrsari kang kêdaging
kang binubuhan karya

Gêng-agêngan dènnya nambut-kardi
anêrêg tarup tutuwuhannya
pan wus uning lêlajone
kang para ngundhuh mantu
pan rumaos Ki Basarodin
kawula kawêraga
wus binalung-sungsum
rahmat pinaringan nikah
Ki Pangulu sêbobotipun ing cilik
muktya nèng Wanamarta

Gêng bawahe ngungkuli para ri
saking sihe Ki Bayi Panurta
kacumbu alit milane
kikinthil datan kantun
kinêrêngan sangêt tan gingsir
mila gêng trêsnanira
Ki Bayi mring Bawuk
kaetang mung puguhira
lami-lami wus balèg dèn-tarimani
angsal santana misan

Pinaringan nama Basarodin
dadya Pangulu ing Wanamarta
wus cukup sandhang-pangane
ing mangke Ki Pangulu
manahira anglir punagi
dènnira mangku karya
ing dalêm tri dalu
anonjok murwat pinatah
pan asêlur myang dènnya ngulêm-ulêmi
ing prapat mancalima

Kathah prapta kang numbang anggili
jalu èstri wong ing Wanamarta
sangang dintên panumbange
myang dènnya mubra-mubru
ngangge-angge adia-dining
desa datan rêkasa
namung bungahipun
Ki Pangulu karsanira
kalih dalu dènnira midadarèni
pênuh ingkang jagongan

Dènnya nambut-damêl tigang ari
mragat maesa têlas limalas
kajawi bèbèk ayame
pan agung tamunipun
pan sadintên kang numbang mintir
lajêng sami ngalêmpak
jalu èstrinipun
ing wanci wus bakda Ngasar
kinèn mapag kang badhemapag pangantin
lan bêkta kêmbar-mayang

Ki Pangulu piyambak angirit
lan rayate Ni Pangulu tuwa
kang ngirit pra wadonane
lumampah sadaya wus
praptèng Kulawiryan miranti
têpang tatèng pandhapa
supênuh asukup
nulya samya sinugatan
pawohan lan paleyan sampun waradin
nulya kêndhurinira

Wus pininta saambêngirèki
ingancaran kang samya kondangan
nulya samya nadhah kabèh
sadaya pan pikantuk
nutug dènnya sami abukti
luwaran cinarikan
kêndhuri wus dinum
wêradin miwah wong rucah
wusnya nulya Ki Pangulu Basarodin
nabda mring Kulawirya

Gati prapta kawula ing ngarsi
nuwun sang ro Pinangantyan tama
mugi parênga samangke
panuwun kula ngundhuh
mantu dalêm ing wisma mami
Kulawirya lingira
gih sumanggèng kayun
tan beda pitêmbungira
Ki Pangulu wuwuse marang kang èstri
nêmbung nuwun pangantyan

Wusnya parêng gya budhal parèstri
pra priya anèng pandhapa mangkat
wus miranti sadayane
santri slawatan umyung
sinauran kang sadayèki
dadya dudulwèng marga
kang nonton atimbul
tan antara nulya prapta
Pakauman Ki Pangulu Basarodin
rumiyin lan rayinta

Lumayu ingkang Ki Basarodin
arsa parentah wus ginêlaran
klasa prapta ing korine
dhatêng jêrambahipun
sinawuran ing bungah ramping
gêlaran rinangkêpan
srêbèt putih alus
Ki Pangulu nèng pandhapa
amiranti dènnya amanggihi têmantin
nulya pangantyan prapta

lajêng tumamèng jro wismanèki
kang ngarak wus tata samya lênggah
kêpung akapang pipite
nulya pawohanipun
myang patèyan sampun waradin
nulya kêndhuri mêdal
wus pininta cukup
jaba jro miwah urakan
datan ana ingkang kaliwatan siji
ngajêng ngancaran nadhah

Langkung samoa ambêngirèki
opor bêtutu bêsngèk bêkakak
ulam-ulaman sarwa kèh
nulya kabèh tuturuh
ramya pating karêpyêk bukti
antara cinarikan
binarêkatan wus
sawisira abubaran
jalu èstri sadaya wus samya mulih
pan sampun winêlingan

Samya rêbat wêktunira Mahrib
sawusira wanci bakda Ngisa
samya wangsul sadayane
apan tiyang sadhusun
sêdagaran lan magêrsari
miwah pêrapat desa
kang winêling wangsul
sami tata nèng pandhapa
tan kaliru sagolong-golongirèki
banjêng têpung akapang

Pêpak sadaya tan ana kari
tuwin Kiyai Bayi Panurta
rawuh lawan pra arine
pêpakan anèng ngriku
miwah ingkang putra kakalih
Jèngwèsthi Jayèngraga
myang santri sadarum
wus tata anèng pandhapa
sinugatan pawohan patèyan sami
adan lêkas sêlawat

Langkung ramya sêlawatan dhikir
tan ana ingkang nganggur satunggal
samya muni sadayane
anutug singiripun
turun-turun sajakirèki
tan wun ucap ramenya
dènnya dhikir Mulud
praptèng dhikir katam ramya
Ki Pangulu andonga kataman dhikir
santri anasib ramya

Bakda dhikir kêndhuri sumaji
agêng samoa sarta akathah
Ki Pangulu sidhêkahe
wus dinongan Rasul
nulya samya eca abukti
nutug sasukanira
wus antara dangu
luwaran gya cinarikan
apan dinum barêkat sampun waradin
sêsalaman bubaran

Tan cinatur ingkang samya mulih
yata kang bakda tangat palilah
tasbèh tahajud sawuse
Ki Sèh Mongraga nêngguh
kundur saking panêpènèki
laju tumamèng wisma
lan garwa kucumbu
wus jênêk anèng jro tilam
kang parèstri sadaya sami sumingkir
ringga cêlaking tilam

Ingkang lênggah nèng jro jinêm amrik
sira Ki Sèh Mongraga ngandika
yayi kawruhana kiye
mungguh sajatinipun
sipating Hyang ingkang sajati
kang purna anèng kita
tanpa wangênipun
Tambangraras aturira
inggih ingkang mugi aparinga dêling
kang raka angandika

Iya yayi myarsakna sayêkti
sipat rongpuluh sajatinira
kang nèng lapal kalipahe
muptandhane ing ngriku
la illaha illalah nênggih
kang manjing lapal êla
lalima kèhipun
wujud kidam lawan baka
miwah mukalapatullil kawadisi
kyamu binapsi ika

Ingkang manjing illala puniki
apan nênêm samak basar kalam
samingan basiran rêke
mutakaliman-ipun
ingkang manjing nèng illa nênggih
sipating Hyang sakawan
kodrat iradatu
ngèlmi kayat jangkêpira
kang nèng lapal Allah lilima sayêkti
kadiran lan muridan

Ngaliman kayan wahdaniati
dene kayat kayun têgêsira
jasad jijimira dhewe
rupa kalawan makluk
ingaranan ya angarani
lah malih ingkang sipat
ngèlmu lan ngalimun
iku ati lan kalbunta
apan cipta cinipta rêrasan ati
rêrasan lan Pangeran

Sipat kodrat kadiran puniki
têgêse tangan karo lungguhnya
obah osik tan talangke
kalawan Hyang Maha Gung
de iradat muridan yayi
yèku nyawa lan suksma
parèng karsanipun
karêpe ingkang kinarsan
ingkang sipat samak samingan lirnèki
talingan lan pamyarsa

Sipat basar lan basirun nênggih
têgêsipun netra lan paningal
dulu-dinulu tan pae
kalam mutakalimun
têgêsipun ilat lan uni
pangucap lan suwara
pan uwus winuwus
kumpul nèng sipat sakawan
ingkang dhingin sipat salbiyah mangani
kalawan maknawiyah

Lawan yayi kawruhana malih
mungguh salat wêktu Subuh uga
tuduhe rehulah rêke
bun-bunan wêdalipun
warna abang lintange ugi
kamare kang minangka
turuning wahyeku
salating kêkêtêk dhadha
Nabi Adam rêkangat kalih puniki
witing kumpul roh jasad

Ing wêktu Luhur tuduhe nênggih
pan ing utêg wêdaling talingan
akuning ika rupane
pan johar lintangipun
Nabi Brahim ingkang darbèni
salatipun punika
kêtêge atimu
rêkangat papat punika
nyatanipun nèng makripat kalih iki
lawan talingan uga

Wêktu Ngasar pan tuduhe ugi
ing lilimpa wêdale kang grana
aputih ika rupane
pan lintangipun Samsu
Nabi Yunus ingkang darbèni
salatipun punika
kêtêg pusêripun
rêkangat papat punika
nyatanipun ing dhadha kalawan gigir
lambung kiwa têngênnya

Ing wêktu Mahrib tuduhe nênggih
pan ing nyawa wêdaling punika
têgêse ing awak kabèh
pan ijo warnanipun
apan lagi asipat urip
lintange Mutakarab
salate puniku
ing kêtêg gulu puniku
Nabi Ngisa rêkangat têtêlu yayi
nyatèng tutuk lan grana

Ingkang wêktu Ngisa tuduhnèki
ngula-ula wêdale punika
saking ora dadyanane
pan irêng warnanipun
lintangipun Juhra ta yayi
nyatane anèng kiyal
salate puniku
anèng kêkêtêg lêlatha
Nabi Musa rêkangat papat puniki
tangat ro lan sukunya

Minalwitri pan kêkalih yayi
rêkangate tuduhe punika
ananing kula Gustine
lintangipun puniku
johar awal punika yayi
nabine Nabi kita
Muhamad Jêng Rasul
ulah ngalèhi wasalam
kang darbèni rêkangat kalih puniki
anèng dubur lan dakar

Rakangatal apan iku yayi
rêkangate sêsalam punika
tuduhe tan ana manèh
anging Allah kang Agung
kang misesa raina wêngi
salatipun punika
ing kêkêtêg wimbuh
nyata ing gigithok uga
yèku yayi ywa kêlêmpit sêmbah puji
dèn-awas ing panêmbah

Ingkang garwa umatur nuwun sih
yata ing wanci pajar gidiban
asri bêkisar pangwuhe
nulya mijil tuturuh
lan kucumbu cèthi Cênthini
sawusnya sami kadas
mring gandhok kilèn wus
Sèh Mongraga dènnya adan
nganyut-anyut landhung swara rum amanis
myang pra santri kèh adan

Tampan-tinampan angalik-alik
apan ramya sabawaning desa
myang pêksi-pêksi munya kèh
praptèng bakda byar esuk
kèh solahe jalma jalwèstri
raryalit rêbut paran
ing swaranya umyang
yata Ki Sèh Amongraga
sabakdaning sunat Luka nulya mijil
sarimbit lan kang garwa

Ki Pangulu mudhun ing pandhapi
gupuh mapag mudhun atur salam
wong wus kinèn lungguh age
kapering dènnya lungguh
Ni Pangulu anglêladèni
papat pisan anata
sêsaosanipun
dhêdharan enjing-enjingan
nulya Kyai Bayi Panurta kang prapti
lan putra kalihira

Saha garwa sarta apangirit
pakintun sêkul ulam panganan
jing-enjingan lir sabênne
sadaya sami mudhun
ingkang rama gupuh nyarani
nulya samya alênggah
asêsalaman wus
tan adangu para kadang
Ki Suharja Wiradhudtha Panukmèki
Panamar Kulawirya

Lan sêrayat tan ewah lir wingi
lan Nyai Jambul sarêngan prapta
rong jodhang bot gêgawane
samya marêk ing ngayun
atur bêkti salaman sami
Nyai Pangulu mapag
nampèni pamunjung
lajêng tinata ing ngarsa
samohandhèr rampadan awarni-warni
sêkul ulam panganan

Kyai Bayi angandika aris
bok wis payo padha sêsèmèkan
mumpunga esuk enake
mara ta kono wisuh
kaya sabên bae abêcik
sigra ingkang liningan
samya atuturuh
adan lêkas samya nadhah
jalu èstri pikantuk kêmbul lan bukti
tan ana ringaning tyas

Sira Ki Pangulu Basarodin
tunggil sa-ambêng lan Jamil Jamal
tinuluskên punagine
wong têlu samya thêkul
Kulawirya sêsambèn angling
lah kang Pangulu Basar
dika niku kaul
punapa wus dika coba
ing kojahe têtamba Ki Jamal Jamil
Basarodin turira

Kula coba pan inggih sayêkti
suku kula wus mantun tan lara
Kulawirya ngling kadèke
wingi bisa lumayu
ngêmpêt bangêt pan kêbat mèri
ingkang dene rêkasa
ukur mingkug-mingkug
wakne kang wadon akêbat
gèsèh têmên kang Pangulu Basarodin
kang wadon lan kang lanang

Ingkang wadon bangêt kuru aking
ingkang lanang bangêtên lêmunya
kang myarsa gumuyu kabèh
Ki Pangulu umatur
kula timbang lan waunèki
tan sagêd mlajêng pisan
suku kula ribug
kêdhik-kêdhik lêhêng mangkya
botên grigah-griguh wah sagêd lumaris
saking dhi Jamil Jamal

E lah layake yèn punagèni
Jamil Jamal marasakên lara
mêksih kuciwa kaule
iwake kèh kang wayu
êmpal bawuk dèn sungkên Jamil
pan sêrampadan pisan
kabèh padha bawuk
Jamil Jamal aturira
botên wontên kang bawak-bawuk satunggil
Ki Pangulu anjola

Sarwi kadumêlan angling ririh
dawêg nêdha mawon ywa pinirsa
Jamil mangêrti sêmune
jênênge Ki Pangulu
Basarodin Bawuk dhèk cilik
kêtarèng guyunira
sêdaya aguyub
Kulawirya malih nabda
niki kang Pangulu opor bêsngèk pitik
kang botên bawuk mangkak

Ki Pangulu mêlerok nauri
botên ilok nyêmoni anjangkar
tan marèni sêmbranane
Kulawirya gumuyu
kang Pangulu kula rumiyin
kèn-damêl bawak dika
mangke punapampun
Ki Pangulu saurira
punapa takèn têmênan bawak yêkti
manawi sasêmonan

Yèn sayêktos dèrèng dados mangkin
kantun ngalus doranne kewala
lawan ancêpe tandhinge
Ki Kulawirya muwus
bok dèn-êmpunakên tumuli
niku gaganti lawas
bawak kongsi bawuk
Pangulu ngling lah apa ta
jarku apa dhasar wong arêp moyoki
samya ginuywèng kathah

Saya kaecan dènnira bukti
sinambi samya apagujêngan
Mongraga mèsêm myat dene
kang samya banyol wuwus
pan sinamur tanpantuk bukti
pamulukira arang
alit kêpêlipun
sapêntil tanjung karêngga
ginêlintir kongsi atos ngintip aking
gutuk kêpêl atosnya

Sêdhêku sikut tumungkul bukti
pêmamahe tan kêtarèng waja
pinamah kaping salawe
antara kongsi lêmbut
kêcap pisan pêlêlêdnèki
tan pati dhahar ulam
sêcuwil mung paru
sinêlan lawan lalaban
cokol laos têmu poh lêmpuyang kunci
tan kathah sawatara

Sadangunira dènnira bukti
anyêngka angsal sangang pulukan
samya micarèng jro tyase
adat têmên sang Mong kung
wus tan nêdya sêsambèn bukti
salaminya anadhah
royoman kadyèku
lagyèki kèh-kèhing buktya
wus tatela uliya Sèh Amongraga
tan lumrah lan wong kathah

Têka mangkana tyase jalwèstri
wus antara dangu dènnya nadhah
anti-inganti uwise
nulya samya tuturuh
ngumbah tangan awijik wanting
ambênge cinarikan
dinum bêrêkat wus
waradin sadayanira
jalu èstri lurah santri magêrsari
kang samya nèng pandhapa

Dalah pawong-wong tan ana kari
nulya mangsêgan lumadyèng ngarsa
nyamikan sapikantuke
sadaya sami nutug
nulya luwar dharan binagi
brêkat kèh enak-enak
sami pandumipun
jalwèstri ciptanya rahmat
sabab sajêgipun dèrèng anglampahi
royoman kang kadyèka

Kyai Bayi angandika aris
kadipundi anak mas Mongraga
mungguh kal donya parlune
lan kal akeratipun
parlunipun kadi punêndi
Sèh Mongraga turira
lon mring ramanipun
ingkang kal donya parlunya
apan gangsal prakawis ingkang rumiyin
karya bèt sêsananya

Kaping kalih nampurnakkên mayit
kaping tiga anglakèkkên anak
èstri pilih tumuntêne
kaping pat nrapakên kukum
ingkang sampun katrap ing sisip
ping gangsal nyaur utang
parlu rikatipun
tan kenging sinabarêna
lamun nyabarakên batalkal donyèki
têmahan dadya wisa

Kal akerat pan gangsal prakawis
kawit talabul ing ngèlmi papat
sarengat tan tarekate
kakekat makripat wus
kaping kalih angibadati
ing salat gangsal wêdal
kaping tiganipun
kipayah dusing mayita
sarta nyalatakên pisan datan pilih
kang prayoga lan nistha

Ping pat sabar tawêkal tan gingsir
tan opèn ing liyan mung dhawaknya
sarèh rèrèh rahayune
de kaping gangsalipun
tapa têpa tanpantuk bukti
tan pomah rajah tamah
namung antêpipun
lan alincak alicikan
kang wus singsal ing misil sandhang lan bukti
namung nungge Pangeran

Kyai Bayi manthuk-manthuk angling
jawane wus babagan piyambak
kang ahli kal donya kiye
lan ahli akeratu
pan wus palalira pribadi
andhêku kang sinojar
ing wuwus junurung
lingira Bayi Panurta
mring kang putra kêkalih miwah pra ari
lah iku anakira

Pupungkasan le padha punagi
dadi lakune nak-putunira
kari sapisan ko sore
pan mulihe malêbu
ing wêngine akurmat nabi
iku parentahana
sarèh-rèhanamu
samya umatur sandika
angling malih payo padha bubar mulih
sêdhênge tata-tata

Sami sêsalaman sadayèki
lajêng kundur Ki Bayi Panurta
putra ri samya andhèrèk
wangsul ing korinipun
putra kalih lan para ari
mantuk sowang-sowangan
wau ta cinatur
yata Ki Bayi Panurta
lan kang garwa Malarsih amanngun kardi
parèstri olah-olah

Ki Baywa ngling marang santri Luci
èh Luci kabèh sira priksa-a
tarup myung tutuwuhane
sulamana dèn-gupuh
êndi ingkang rusak tan bêcik
lan manèh andadaka
kêmbar-mayang arum
kang bisa maune sapa
konên gawe santri Luci matur aris
inggih pun Gêndhayakan

Lah ya kono mara ta dèn-aglis
tur sandika Luci sigra mentar
paparentah mring santri kèh
tapung samya anambut
anulami kang tan prayogi
jalu èstri busêkan
mragat mesa lêmbu
wêdhus banyak bèbèk ayam
rinampungan têngange ngingon-ingoni
kèndêl Luhur sêmbahyang

Bakda Luhur tatrap nambutkardi
rinayap ing anak-putu kathah
purna sadayaning gawe
ngajêngkên Asar-ipun
ingkang sami kinèn wus prapti
kang putra kalihira
lan pra kadangipun
myang magêrsari sudagar
jalu èstri santana lan lurah santri
samya prapta sadaya

Wus pêpakan anèng ing pandhapi
Ki Bayi lênggah pinggir lèr têngah
nèng lampit kadêmangane
Ki Bayi alon muwus
apa uwus pêpak pra sami
kang para ri turira
kados inggih sampun
nulya muni bêdhug Ngasar
angling malih payo padha salat dhisik
sêdhêng mêngko bakda Sar

Nulya sami salat maring masjid
masjid mangu dènnira asalat
myang dhèrèk mring tajug bae
lan para èstri wêktu
salong kantun tan salat sami
maksih ngrukti pakaryan
samya rasan muwus
lan rowange nambutkarya
iya ta lah ing karsane Jêng Kiyai
ringkês wêkasan rowa

Ringkêse namung nora nyuruhi
mring priyayi iya gêdhe uga
mung tan natap gangsa bae
iya bênêr sirèku
yèn rong dêdêg sajaking kardi
kalamun tinêksira
rongatus tan cukup
bêgjane Kèn Tambangraras
tan krama kongsi kalangkahan kang rayi
lêkas krama tan jamak

Kinurmatan para kyai-kyai
prasasat dèn-mantokkên ping sanga
atumpa-tumpa bêgjane
kang sawiji sumambung
wus tan kêna dilalahnèki
mangunahe kang garwa
Mongraga linuhung
apêsthi ta iku uga
ingkang mawa ing gawe anèh sêsami
kayata wong anumbang

Dadi kaping sanga sabênnèki
wiwitane le padha anumbang
nuli maring Jayèngwèsthèn
mring Jèngragan kang ngundhuh
gantya-gantya salajêngnèki
Suharjan Wiradhusthan
Panukman ing ngriku
Panamar Kulawiryanya
mring Pangulon kang numbang tan ana sêdhih
têka bungah kewala

Gawokinnggong wong ta duwe picis
samargane dumadakan gampang
lah arta sinumbangake
salawase mêmantu
Jêng Kiyai tan kadi iki
iba dipun-rowa-a
mendah rêjanipun
mangkana dènnya rêrasan
lan rowange nambutkarya jalu èstri
yata ing Pakauman

Ki Pangulu Basarodin linggih
nèng pandhapa lan Ki Jamil Jamal
Ki Pangulu lon wuwuse
dhi Jamal radi maju
dènmariki lan kula linggih
sampun wigih mangarsa
wontên parlunipun
Ki Jamal Jamil agêpah
manjing ngarsa wus majêng kèn majêng malih
tinarik tanganira

Dadya adu dhêngkul dènnya linggih
wong têtêlu samya dhêdhêkêtan
Ki Basar malih têmbunge
kula takèn satuhu
mring andika Ki Jamal Jamil
mênggah kula punika
kados pundinipun
sangêt kepengin susuta
lamun parêng lêga galihe pun adhi
kang mugi pitulunga

Saratipun mrih sagêd sisiwi
sampun tanggêl gèn angakên kadang
ing donya praptèng akire
ing batin ngong guguru
inggih dhatêng pun adhi kalih
sok uga katrima-a
gyan-dika sung tulung
pan agêng punagi kula
kalih dene parlune ngong tanya malih
bab pakuwating dakar

Manthuk-manthuk Jamal Jamil angling
punapa pês tan gulawat pisan
Pangulu mèsêm saure
inggih bêlakanipun
botên apês têngèn pan nanging
tan pandak mung sakêdhap
sangêt rikatipun
sêtun dangu gangsal grêgan
nuntên mak brol sangêt cuwaning kang ngati
kalihe sami cuwa

Sin-isin punapa lan pun adhi
mapan kula wus nêdyèng pasaja
Jamil angling gih-gihane
dospundi lajêngipun
Ki Pangulu apojar malih
punika bakyu dika
yèn ngong darbe kayun
papat pisan kawêratan
gih punika cacade sa-ênjèk mijil
lagya cathok brol mêdal

Bakyu dika kabèh mêmoyoki
winastan lir kambangan kewala
sarta apanas tibane
mila sami amuwus
bakyu-dika maoni mani
apan cuwèr kewala
ganda lêtêng langu
winastan iku kang mawa
mila sangêt susahe tyas kula adhi
mugi wlasa maring wang

Jamal Jamil anauri aris
yèn mêkotên ywa dadi tyas-dika
kula yun priksa warnine
Pangulu èsmu guyu
kadipundi ngisin-isini
èwêd têmên kawula
sangêt awonipun
angling gih ngangkah punapa
tiyang sampun sami pasaja tan kêlir
tan wangên-winangênan

Anauri kadi pundi adhi
wontên ngriki kajawi angiwa
inggih sumangga nulya ge
maring surambi tajug
wong têtêlu sami alinggih
ampingan tan katingal
nulya Ki Pangulu
saking parluning patanyan
lingira lon kula alim dalêm adhi
amiyak nyampingira

Jamal Jamil jumbul aningali
samya gumuyu alatah-latah
arsa sinasab tan awèh
lo kajênge ta sampun
kula grayangane rumiyin
Ki Pangulu mathethah
isin pinêksa wus
Ki Jamil gumuyu mojar
bilah dene kaya kodhok dhêkêm iki
lir cêpuk kayu kawak

Gêdhe bangêt bangêt cêndhaknèki
tan sêmbada gêdhe lan dawanya
layak yèn copotan bae
tan sagêd kandhas masuk
maring uwêl jêjambu jroning
ijêp asmaragama
sarwi tinêkêm wus
satutup kapara mangang
Jamal Jamil wong roro gyan anêkêmi
gumuyu guligikan

Darbèk-dika anèh têmên niki
mêlulu kêpala thok kewala
nulya bêkayang guthule
mêlêng-mêlêng awungu
bêkuh mêngkirig Pangulu ngling
ambrol kamanya mêdal
macothot thêr thur-thur
anyoroti tanganira
Jamal Jamil kidih-kidih angusapi
dèn-waspadakkên pisan

Kamanira Kyai Basarodin
Jamal angling gih bênêr kang mojar
mastani kopyor manine
sami samya tuturuh
pan wus sami wisuh barêsih
Ki Jamal wuwusira
mring Kyai Pangulu
kula apajar kewala
dene saratipun amrih kuwat rêsmi
sranane oyod kakas

Ingukur dèn-sami panjangnèki
lan dakare dèntên racikannya
marica sunthi lan cabe
pipitu ingkang wungkuk
uyah lanang lan arêng jati
gula rèn pinêrapat
pinèt saprapat mung
pinipis têngahe latar
nuju wanci têngahe pipisannèki
rinajah-rajah kêlar

Yèn wus giling winatêg puniki
sang dewa sênjata akas-akas
kurang baga lwih akase
kurang baga akukuh
ora nana patine nuli
jêjamu dipun untal
sa Allah puniku
dene sarat maring kama
supaya mrih mani tan mêtu tumuli
tlutuh pisang bênggala

Kunir lanang lawan murmak daging
uyah lanang lisah wijèn ika
tinoyan jêruk lilange
mangka nuli inguyup
adatipun sampun sring-asring
dene amrih supaya
agadhaha tuwuh
babakan dalima wantah
lan êndhoging sawung kate lisah wijin
pinipisa cangkangnya

Lan tètèsing sarêm sawatawis
ingurutkên saking kawêtira
wit saking silit kodhoke
majêng mring dakaripun
sabên sontên suruping rawi
lan malih kang inguntal
pêli bajing gêndhu
racik sanenjong kêdhikan
siji cabe wungkuk bongkot pucuknèki
tan mawi sinarêman

Lamun sampun lêmbat pan pinipis
winorkên sajroning tigan ayam
kate têmbeyan sarate
nguyup sing cangkêmipun
pêndhak Gara Kasih jêjampi
sampun akêndhat-kêndhat
yèn dèrèng tumuwuh
insa Allah inggih uga
gadhah tuwuh mantun grewal-grèwèl iki
têmu jênak atanak

Wa samantên botên ngrumiyini
ing dalêm pêsthi karsaning Allah
nanging ihtiyar wajibe
katrima botênipun
langkung bêgjanipun pribadi
apan walahu alam
tan kawasèng tèngsun
nitik kang wus kalampahan
dèrèng wontên kang madal saking satunggal
kang pêluh dadya akas

Ki Pangulu lêga tyas ngungun ling
adhuh sadulurku Jamil Jamal
muga katrima kojahe
yêkti kula pituhu
mugi sagêd nadar tumuli
mangke kula awakap
sapêngadêgipun
mringpun adhi kalih pisan
nulya nuding mundhut sapêngadêg jarit
tan dangu sinaosan

Lah punika krana Lah dhi Jamil
pratandha saking katrêsnan kula
Jamal Jamil lon ature
puniku kula nuwun
botên purun manira tampi
sadèrènge sampunnya
sihe Ki Pangulu
sangêt panarimaningwang
botên watak angupaya ing wêjani
mung krana Lah kewala

Kula puniki tiyang kakalih
langkung drêmba tadhah kula mangan
sami lan tiyang gangsale
prandene kula lampu
angêlikik luwe tan bukti
lamun datan sinungan
pangan mring sang Luhung
putrandika Sèh Mongraga
sanadyan kantosa pintên-pintên ari
lamun tan kinèn nadhah

Inggih botên ngajêng-ajêng bukti
sanadyan sandhang yèn tan sinungan
saking putra-dalêm dhewe
kawula datan purun
salin sinjang liyan kang paring
Pangulu kêgawokan
gêgêtun agumun
lah inggih dhi sakaliyan
kula ngarah kewala karsane adhi
punapa pinarêngan

Lah wus dika wangsul ing pandhapi
kula adus mring kulah sakêdhap
lamun kasêlak praptane
Pangulu sigra adus
pan jinabat kurujil mani
satêngah dènnya siram
kasêlak kang rawuh
têtamu ingkang amapag
ing pangantyan gumarêdêg jalu èstri
prapta tatèng pandhapa

Tarap têpung adu dhêngkul linggih
Ki Pangulu kasusu dènnira
siram nulya dandan age
srewat-srewot agupuh
gupuh dènnya manggihi tami
wus prapta ing pandhapa
toya taksih kumyus
sêmu malêm busanannya
Kulawirya waspada dènnya ningali
têtanya mring Ki Basar

Ki Pangulu wau saking pundi
punapi kesah têbih wau ta
kongsi kêbês karingête
mencong dumancungipun
kêmancêpên kirang jêngginik
sarwi sasmitèng kathah
kang mulat gumuyu
dalih saking tan kaopan
Ki Pangulu kèwuhan dènnya nauri
sinamur paparentah

Angenggalkên pasunggatanèki
pawohan wedang kasinomannya
wus warata sadayane
Kulawirya amuwus
kang Pangulu wau king pundi
matur tan kesah-kesah
punapa-a kumyus
sumangga mangsa boronga
sarwi ngingêr kêthu kang mèncèng jininggring
kumocor toyanira

Andêrèwès nêlêsi kulambi
saya ginuyu maring ing kathah
mendah wartiya ngartine
wusnya nginang sadarum
nulya ambêng kêndhuri mijil
jaba jro wus rinumat
tan ana kang kantun
wus samya ngancaran nadhah
adan lêkas sadaya anutug bukti
luwar ambêng dinuman

Binarêkat wradin sakathahing
jalu èstri sawusnya mangkana
Jayèngwèsthi lon dêlinge
lampah-ngong mas Pangulu
pan dinutèng rama Jêng Kyai
kinèn mundhut pangantyan
tinimbalan kundur
kabêkta-a ing manira
aturira Ki Pangulu Basarodin
inggih dhatêng sumangga

Tan prabeda pitêmbungirèki
Turida mring Ni Pangulu tuwa
nulya majêng lon ature
matur mring sang linuhung
Mongraga tan suwala kapti
sigra parèstri mangkat
myang jawi sadarum
jajaran songsong wus mêgar
Sèh Mongraga Kèn Tambangraras kinanthi
umangkat saking wisma

