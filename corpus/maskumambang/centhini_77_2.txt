malah kongsi karainan maksih guling
kasorotan surya
cahyanira anêlahi
sênêning ôngga mamulya

kawarnaa sri narapati ing Mêsir
miyos acangkrama
praptèng lawang aningali
marang joharing Ngabdullah

angandika aris sang raja ing Mêsir
hèh sira wong apa
anèng kene dene sarwi
mangku sirahe wong edan

dene eman warnanira ayu luwih
lulut ing wong edan
pantês dadi garwa mami
tur sira mukti wibawa

Bok Ngabdullah kumênyut mulat sang aji
dening bagusira
sarta angandika manis
umatur wadon Ngabdullah

tuwan sintên angandika Raja Mêsir
iya ingsun raja
ing Mêsir ingkang ngratoni
matur malih Bok Ngabdullah

yèn makatên tuwan ingkang angratoni
mring awak kawula
lah kawula nuwun adil
botên suka botên lila

gih kawula kinaniaya wong baring
puniki kang nendra
mêksa puruna ing mami
yèn botên tuwan ukuma

pasthi kula nagih ing akerat benjing
nèng ngayunaning Hyang
paduka kang kula tagih
yèn tan ngukum wong niaya

ratu ingkang kawajiban angadili
mring wong nganiaya
dene kawula puniki
tênayanipun Ki Suptan

sampun mashur sajroning nagari Mêsir
Ki Suptan santosa
duk wingi kawula lagi
arsa ngujung mring wong tuwa

anèng marga cinêkêl saking ing wingking
mring têtiyang edan
puniki kang lagi guling
dipun egal adilana

wus tumêdhak raja Mêsir ngandika ris
apa karêpira
umatur Ngabdullah èstri
tuwan tugêla kang murda

nuntên amba tuwan bêkta dhatêng puri
gya anarik pêdhang
arsa amêdhang kang guling
mèh lali ing kukummolah

marmaning Hyang kanggêg manahe sang aji
ngunandikèng driya
eman jênêng ingsun aji
dadyaaris angandika

hèh wong ayu sira manjinga jro puri
anungganga jaran
mêngko sapungkurmu yayi
sun patènane si edan

eman sira aja kacipratan gêtih
mêngko yèn wus pêjah
ingsun mulih maring puri
lah mara sira dèn inggal

sirahira kang lanang sinèlèh siti
wus anitih kuda
banjur malêbèng jro puri
anadene Ki Ngabdullah

gumalundhung nèng siti maksih aguling
Raja Mêsir agya
pêdhange cinêlup gêtih
ing menda binêktèng pura

sarawuhe ing pura sri narapati
animbali marang
Ni Bok Ngadulah Johari
andikanira sang nata

yayi uwis sun pêdhang wong edan mati
anulya cinandhak
pêdhang ana tilas gêtih
dinilat mring Bok Ngabdullah

têka eram Raja Mêsir aningali
mring pratingkahira
wadon Ngabdullah Johari
ngandika sajroning nala

iya apa sababe wong edan asih
mring wong iki iya
pratingkahe sun yaktèni
atine kalintang ala

kawarnaa Ki Ngabdullah kang aguling
kasorotan surya
ngalilir banjur alinggih
mulat rabine tan ana

dipun nyana mulih maring kubur malih
sinusul tan ana
mring wismane tan kapanggih
martuwane tinakonan

martuwane anêbut sarwi nauri
adhuh anak ingwang
rabimu uga wus mati
lawase wus têlung warsa

sira tunggu kubure raina wêngi
mêngko takon mring wang
sira iku maksih baring
saunimu saleweran

pan ajêlèh sirahe Ngabdullah sarwi
pinopok ing lêmah
têtagane padha angling
Ki Ngabdullah nyata edan

ngêndi ana wong wis mati bisa urip
sira tutur gêsang
padha dèn gêguyu maring
wong kathah sasolahira

pan awuwuh Ngabdullah sataun malih
prihatinirèng tyas
lali mangan lawan guling
saya sru ngasmarèng driya

kang duwe hikayat angling
sawiji dina Ngabdullah
Johari lungguh ing bango
pêrnah pinggiring ratan
anuju kajinêman
nyingkirakên wong lumaku
kabèh kang rupa wong lanang

milane mêngkono dening
para garwane sang nata
sadaya pan arsa miyos
pêpara siram ing sêndhang
mila sakèh wong lanang
kang samya anèng lêlurung
miwah kang ana ing pasar

sadaya padha sumingkir
amung kari Ki Ngabdullah
alinggih ngisoring bango
anèng sapinggiring marga
mangkana ciptanira
babo sun ing mêngko wêruh
para garwane sang nata

ayu êndi warnanèki
lawan rabiku bok jênat
sun linggih ing kene bae
prandene sun wis ingaran
wong edan mring wong kathah
môngsa kênaa sasiku
kajinêman nulya prapta

angucap akon sumingkir
hèh wong edan alungaa
aja alinggih ing kene
Ki Ngabdullah tan alunga
banjur wong kajinêman
kasusu ing praptanipun
ingkang para dhayang-dhayang

samya anitih turanggi
têgêse pra dhayang-dhayang
para lara-lara wadon
dhayang sawiji angucap
lah wong edan lungaa
padha rewange sumaur
karêbèn iku wong edan

margane kapatèn rabi
aja sira urah-urah
apan iku lungguh bae
ajêjêl ingkang lumampah
pra rabine satriya
nulya rawuh para arum
para rabine sang nata

saking kathahe pawèstri
ana kang arsa sikara
mring Ki Ngabdullah nyawowo
Ki Ngabdullah lincat-lincat
polahe alêlewa
dadya samya agêguyu
Ngabdullah awas tumingal

marang para putri-putri
kang sami anèng wahana
mangkana Ngabdullah kagèt
jêngêr mulat rabinira
awor lan para garwa
anitih kuda binuru
cinandhak kêndhalinira

sarwi  pênêr dhingin
ngandikane Nabi Ngisa
tan arsa anguripake
maring sira pira-pira
atur ingkang kapêksa
anjaluk maring uripmu
lan sira dhewe winêkas

wêwarah dèn wasiyati
aja sira palacitra
maring sun aja agawe
susah maring atiningwang
karana uripira
iku pinaringan umur
saparone umur ingwang

têlung taun sun prihatin
apisah kalawan sira
tan wuwuh sataun manèh
ingsun edan saking sira
apalacidranira
Bok Ngabdullah dahat rêngu
kasêrêngan ujarira

ya pagene maksih urip
sira nora pinatenan
mêngko gulumu pêdhote
gya cinandhak tanganira
mudhun saking têtiyang
Ngabdullah acêluk-cêluk
kabèh kawulane Suksma

padha tingalana ugi
yèn wong iki rabiningwang
uwis sataun lawase
minggat saka tangan ingwang
kaliwat palacidra
Ngabdullah nulya kinêpung
dening wong dalêm sadaya

samya rêbut anulungi
mring rabine Ki Ngabdullah
ana amêngkang tangane
ana anapuk adugang
ana ingkang amala
nanging ta nora karêbut
akancing panyêkêlira

dèn palaur jêlah-jêlih
saking laraning Ngabdullah
pinala wong wadon akèh
panyêkêle ora uwal
dadya samya tinilar
kasusu rawuh sang prabu
kagyat Ngabdullah tumingal

Johari bêkêl kang èstri
rinubung dening wong kathah
kandhêg sang nata lampahe
kang magêrsari akapang
nyêdhak maring Ngabdullah
nulya ki pangulu rawuh
munggèng wurine sang nata

Ngabdullah awas ningali
mring pangulu anèng wuntat
anulya dèn arêpake
sarya sru matur mangkana
hèh damaring nagara
kawula anêdha kukum
ing tuwan witing mangkana

rabine minggat mring puri
dèn umpêtakên sang nata
inggih sataun lamine
ki pangulu atur sêmbah
dhuh gusti sahing alam
puniki têtiyang majun
andakwa dhatêng paduka

gih sêlir dalêm kêkasih
ingkang cinêpêng punika
inggih dèn akên rabine
kadya punapa parentah
tuwan dhatêng kawula
sang nata sangêt kumêpyur
murinding mulat Ngabdullah

kêkês sariranirèki
rumôngsa olèh dêduka
mangkana lon andikane
lah takonana ta apa
duwe saksi baenat
sigra kiyai pangulu
atanya maring Ngabdullah

apa sira duwe saksi
hèh majnun ngaku rabinta
Ngabdullah aris ature
tuwan mundhut saksi pira
ki pangulu aturnya
saksi loro bae cukup
Ngabdullah Johari mojar

saksi kawula Hyang Widhi
kapindho Jêng Nabi Ngisa
kang minôngka saksiningong
ki pangulu angandika
lah mara têkakêna
Nabiyolah Ngisa iku
yèn gêlêm munggah bainat

iya sun wèhakên nuli
wong wadon iku mring sira
Ngabdullah lunga ênggone
kalanira prajangjian
kalawan Nabi Ngisa
sapraptanira agupuh
tumênga maring ngawiyat

matur ing Hyang Maha Suksci
mugi amba panggihêna
lan Nabi Ngisa samangke
mustajap pandunganira
saking eklasing manah
jlêg Nabi Ngisa tumurun
anèng ngarsane Ngabdullah

sumungkêm ing suku aglis
Ngabdullah saaturira
ya nabine Hyang kang awèh
sapangat ingong kasihan
amba dipun niaya
inggih dhumatêng sang ratu
ing Mêsir rabi kawula

dèn umpêtakên wus lami
mangke kapanggih kawula
kula têdha botên awèh
anêdha sêksi bainat
nyata ni rabi amba
yèn praptaa saksinipun
sinungkên èstri kawula

andikanira jêng nabi
yèn mangkono payo inggal
sun têmonane sang katong
gya mangkat sira Ngabdullah
dhingini lampahira
sarwi lumayu-lumayu
wus prapta dènnya angucap

hèh elinga maring nagri
iki Nabi Ngisa prapta
ya ta kagyat sang akatong
myarsa Nabi Ngisa prapta
miwah pangulu samya
agupuh dènira mêthuk
sang nata sawadyanira

mangkana cundhuk sang aji
mangrêpa mring Nabi Ngisa
alkamdulilah ature
tuwan anêdhakkên amba
pan pira-pira nikmat
tuwan kang sampun dhumawuh
ing kula margi Ngabdullah

mugi winênang kang dasih
ngujung dalamakan tuwan
Ki Ngabdullah sru wuwuse
lah pundi rabi kawula
nuntên tuwan têdhakna
samangke môngka sang prabu
kèndêl tan bisa ngandika

gumêtêr sariranèki
karingête arewehan
saking jrih tumêkèng batos
nyana katêkan dêduka-
ning Hyang wus ngrasa sayah
pangulu tarampil matur
ya tuwan kula bibtolah

rabine Ngabdullah yakin
sampun pêjah tigang warsa
kadya punapa kukume
kawula anuwun wulang
ngandika Nabi Ngisa
mêngkene purwane iku
rabine Ngabdullah pêjah

wus têlung taun têtapi
Ngabdullah bangêt dêdonga
jaluk uripe rabine
môngka ngandikaning Suksma
mring sun kinèn dadia
iya lantaraning atur
anêmoni Ki Ngabdullah

jaluk uripe kang èstri
pun suwun kalarattolah
kalihan dening Hyang Manon
nuli ingsun andêdonga
urip wadon Ngabdullah
têtapi umure puput
nora bisa barang-barang

môngka nuli dèn wènèhi
ngumur marang ingkang lanang
iya saparo umure
mulane bisa lumampah
mulih barêng kang lanang
wadon Ngabdullah sumaur
caranira

iku Nabi Ngisa 
 Ngabdullah
Nabi Ngisa ngandikane
apa sira nora arsa
duwe laki Ngabdullah
wadon Ngabdullah umatur
akiyas sarta supata

dêmi Allah awak mami
dede bojone Ngabdullah
môngka nabi ngandikane
yèn mêngkono ulihêna
umure Ki Ngabdullah
ingkang sira silih iku
saure inggih sumôngga

nulya angandika nabi
ah wus mati bok Ngabdullah
gumlèthèk tiba patine
tinutup ing lawang tobat
ingkang tigang prakara
dhingin cilakane iku
gorohakên nabiyulah

kapindho tinutup dening
cilaka dènnya supata
wus tita dêmi Allahe
ping tri tinutup cilaka
iku pan ora kêna
sinalatkên patinipun
mangkana Ngabdullah mulat

yèn rabine angêmasi
Ngabdullah sigra anyandhak
rasukanira sang katong
asru mojar hèh sang nata
kang ngumpêtakên marang
rabi kawula sataun
gya Nabi Ngisa ngandika

hèh raja apa sayêkti
iku ujare Ngabdullah
Raja Mêsir tur sêmbahe
inggih sayêktos kawula
saking botên uninga
yèn tiyang èstri puniku
rabinipun Ki Ngabdullah

kawula dipun dongani
kêni rêncanane setan
sakêdhap kawula supe
ing mangke sumanggèng karya
apan anak kawula
pawèstri parawan ayu
kaparingêna Ngabdullah

inggih dadosa walêsing
dosamba dhatêng Ngabdullah
kula nêdha apurane
Ngabdullah Johari trima
lajêng minggah aningkah
Nabi Ngisa ngandika rum
hèh raja wus bêjanira

yèn ajaa trima ugi
kaya sirna kratonira
 manèh
wèh susah atine ala
krama wong dadi raja
witing kabêcikan tuhu
sigahna manah kêthaha

yèn ratu kêthaha budi
tan anglampah adil murah
ngalamat purêt têdhake
nora kongsi turun tiga
kinirat wahyuning Hyang
nora kêna dadi ratu
turune kasurang-surang

anane pitutur iki
kabèh kawulane Suksma
kang wus padha akil balèg
padha ngalapa ngibarat
padha angrungokêna
critane kikayat iku
lan aja ana pracaya

iya marang wong pawèstri
lan sira aja ambuka
apa wadine wong wadon
lan aja nurut ujarnya
wong wadon iku i
bolong atine mring nêpsu
sêsanga sakèh wanodya

wus kocap pangandikaning
Suksma kang muni ing Kuran
nyaritakakên kandhane
Nabi Yusup lan kang garwa
iya Siti Jaleka
ngandikanira sang prabu
Mêsir mring Siti Jaleka

utawi pangrêncananing
setan iku amung iya
Hyang Suksma sinêbut ènthèng
dening pangrêncananing tyas
iku kang luwih awrat
saking setan godhanipun
wus kanas ing dalêm Kuran

saunining rêncananing
setan iku langip dadya
eling-elingên sakèhe
wong kang padha wus budiman
padha amicaraa
mungguh ayat loro iku
pangubayaning wanodya

iku kang luwih pribadi
angluwihi saking iya
ing setan pangrêncanane
kaya ta kang pangandika
jêng nabi nayakèngrat
mungguh caritaku mau
supaya padha elinga

yya pêgat pamintèng Widhi
dèn dohna saking druhaka
aja êsak myang sêrike
sanadyan 
 pasthi isih kêna
sinuhun dene
mirit crita dyah utama

sagunge ingkang 
 aturira
mugi angsala barkahe
carita dyah kang utama
yya pisan-pisan kadya
Nyi Ngabdullah wong dikêpruk
dadi kêmbanging naraka

nahan ta wus slisir ratri
pra tamu samya popohan
pamit nyai wisma Nikèn
Pujastuti lon lingira
bilih pinujwèng karsa
inggih benjing enjing dalu
sarwi ngiras miyat wayang

Ki Panjangmas ingkang ngringgit
enjing lajar murwakala
pun ngantèn èstri kawite
nugêl lan gandhit kawitan
mangsuli samya sagah
tan pae pra tamu kakung
samya binejan sadaya

para tamu jalu èstri
wus umantuk sowang-sowang
saribitan miwah ijèn
nèng marga ajak-ajakan
yèn wangsul sêsarêngan
dalune datan winuwus
enjing amangun sarkara

Candhakipun jilid: IIISastra Kartika