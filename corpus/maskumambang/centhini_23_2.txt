Ingkang pangandika Jêng Nabi sinêlir
mring para sahabat
kawruhana dèn-atiti
têkaning dina kiyamat

Têmbe lamun wus ana ngalamat kèksi
patangpuluh nglamat
wijange sawiji-wiji
lah iki ta kawruhana

Ingkang dhingin akèh masigit gêng alit
pan padha kinarya
bicara sakèh prakawis
dunya nèng jro masjid ika

Kang kapindho akèh ngulama wong ngalim
karone tan ana
nêtêpi ngalimirèki
myang nêtêpi ngulamanya

Kaping têlu akèh wong tinggal salati
lan akèh manungsa
padha gêgampang ngabêkti
wêktuning salat sêmbahyang

Kaping catur akèh wong kang tan nglakoni
jakat sakadarnya
awit panyananing ati
nora kêna ing patrapan

Kaping lima marêngi Ramêlan sasi
kèh wong tan puwasa
tur ngèdhèng dènnira bukti
nora wêdi nora wirang

Kaping nêmme akèh wong kang tinggal maring
kabêcikan lawan
akèh wong kang anglakoni
maring pakaryan piala

Kaping pitu akèh wong padha ngrasani
ing alaning liyan
sabên kumpulan kawijil
binabar angandhar-andhar

Kaping wolu akèh wong kang padha wani
ngêdêgakên wisma
utawi sêsaminèki
dumunung anèng kuburan

Kaping sanga akèh wong jalu nyrupani
ing wong wadon ika
ngangge mas slaka sutra di
wadone nyrupani priya

Ping sapuluh akèh wong ngilangkên maring
katrisnaning sanak
lan kèh wong nglarakkên ati
mring sasama angganira

Ping sawêlas kèh wong ujubriya kibir
ing ngibadahira
lali yèn nêtêpi wajib
têngah têkabur sumêngah

Kaping rolas kèh wong padha pasèk yêkti
amaido marang
parentahing sarak nabi
ngaku wong adil dêladag

Ping têlulas kèh saksi goroh nyungkêmi
lawan akèh jalma
têmên-têmên angrawruhi
nanging ngaku tan uninga

Ping patbêlas kèh wong sathithik kang yêkti
akèh doranira
lawan kaduga ngrungkêbi
supata agêgorohan

Ping limalas kèh wong tan mulyakkên marang
ing bapa biyungnya
lan jalma kèh datan apti
sisinau maca Kur'an

Ingkang akèh bêbengkrakan sukak ati
sinau sindhènan
nêmbang lagu warni-warni
ing sawanci-wancinira

Ping nêmbêlas akèh wong jalu manut ring
ing wadonne ika
lawan wadon boya bêkti
iya marang priyanira

Ping pitulas kèh wong sugih nora adil
sêngit mring wong mlarat
gêthing marang pêkir miskin
kukum malah ngalap opah

Ping wolulas akèh ratu ingkang lalim
tekading tyas sasar
mundhut duwèking wong cilik
tangèh darbeya tyas harja

Ping sangalas akèh wong mulyakkên mring
wong pasèk jalaran
saking bangêt gonne wêdi
taha lamun mulyakêna

Mring wong luhung mring satuhu-tuhu ngadil
lan mring pra ngulama
para salèh para ngalim
têka tyase kurang rêna

Ping rongpuluh akèh wong kang tan ngrêksa mring
titipaning liyan
malah-malah kumawani
doracara gawe cidra

Ping salikur akèh wong kang padha bukti
ing rabining liyan
ngèdhèng nora wigah-wigih
nir ing lingsêm nora nyamar

Ping rolikur kèh jalma matèni jalmi
tur kinaniaya
sarta akèh wong nglakoni
nênung-tinênungan mangga

Ping trilikur akèh wong kang anglakoni
padha ngombe arak
sasamine kang ngêndêmi
kang pancèn kudu cinêgah

Ping patlikur akèh wong padha nglakoni
ing panggawe ala
tan wirang samèng dumadi
lan tan wêdi maring Allah

Ping salawe akèh wong ngalap artaning
anak yatin ika
myang artane pêkir miskin
tanpa wêlas tan riringa

Ping nêmlikur akèh wong kang anglakoni
sabarang pakaryan
kang ala sakalir-kalir
nora was-was nora wang-wang

Pitulikur akèh lare sadurunging
ngumur kalihdasa
warsa wus anandhang sami
dhawuk malêtuk wannira

Kaping wolulikur akèh wong andalih
jina maring jalma
ingkang anglakoni bêcik
tinêtêpkên lamun jina

Kaping sangalikur akèh wong nglakoni
jina jinajarak
lan wong marang dhêmên maring
padha lanang asahuwat

Ping tridasa akèh wong mêrdhukun maring
wong ahli petungan
nganggo tambane wong kapir
kèh wong manut marang setan

Kang kaping tridasa-sawiji sathithik
wong asih-sinihan
lan akèh jalma nglakoni
sêsatron samèng tumitah

Tridasa-dwi akèh dhumawahing riris
nyulayani mangsa
katiga lir rêndhêng nriwis
rêndhênge kadya katiga

Ping tridasa-tri kèh jalma tan gumati
mulyakakên Kur'an
malah punika kinardi
kasab angupaya boga

Kaping katridasa-catur amarêngi
tanggal Ramêlannya
dhumawah Jumuwah ari
Riyadi uga Jumuwah

Kaping katridasa-panca akèh jalmi
ayu bagus mudha
ora wirang anglakoni
mring pakaryan ala nistha

Kaping katridasa-sad sangsaya luwih
atambah-matambah
panggaweyan tan prayogi
durmala maksiyat ngrêda

Ana ratu saka nagara Ngajêrah
Sri Ashab awawangi
langkung lacutira
tumuli ana raja
saka Yahman tuhu kapir
Kahani nama
santosa gung nglangkungi

Ngêndhih marang jalma kèh tur nganiaya
tumuli ana aji
Juhèmi kyatingrat
saka Damsik nagara
tumuli ana narpati
nama Malnguna
Ibnu Ngisiah nênggih

Rai ciyut miring dawa irungira
atas suwaranèki
netra ingkang kanan
pêcah rêmêk lir wuta
klakuhan pindha têtèki
lawan danarta
marang sakèhing jalmi

Dadya padha suyud mandar darbe cipta
jalma pêkir myang miskin
lan para ngulama
iku mal srinata
bêcik-bêciking narpati
antara lama
raja Malngun ngêmasi

Gya na ratu paparab Malngun Ngasiyah
nora darbe agami
nora darbe wirang
matèni pra ngulama
lan matèni wong têtèki
uga angrusak
mring agama Islami

Sri narendra Malngun Ngasiyah anulya
nglurug maring nagari
Ngêrum lawan Ngêsam
angambah nagri Ngerag
kalawan nagri Karsani
nagri Rum ingkang
jumênêng narapati

Prabu Kapti tumanggap magut ngayuda
kasoran angêmasi
nulya Kang Kuwasa
paring babêndu marang
Raja Malngun sawadyèki
sirna sakala
wong Islam samya lair

Kang kaping tridasa nawa ana raja
Sri Karamès wêwangi
wuwuda kewala
amung rarainira
ingkang nganggo dèntutupi
ngêndhih prajaslam
wong Islam pinisakit

Nanging ningkah Sri Karamès mring wong Islam
wong Islam anggarbini
binêkta mring ngarga
binêdhèl pinatènan
yèn si jabangbayi urip
iku wiwitnya
kabungahan lêstari

Yèn palastra ingsun awit karusakan
binêdhèl wong garbini
jabang bayi mêdal
urip sakbabunira
waktu iku sakèh jalmi
Islam kumpulan
ngungsi mring Kumpah nagri

Kang jumênêng natèngslam Prabu Kès nama
Ki Ngabas kang sisiwi
praptanirèng Kumpah
sagung wong gama Islam
tinampèn marang sang ngaji
tandya samêkta
arsa ngrabasèng kapir

Sri Karamès myarsa arsa linurugan
tandya utusan aglis
prajurit kathahnya
tridasa-èwu ika
ing marga datan winarni
prapta ing Kumpah
wong Islam anadhahi

Campuhing prang wong Islam karoban mêngsah
yudanira kalindhih
lumayu sarsaran
wadya Karamès mulat
lamun mungsuhira picis
anulya budhal
maring Madinah nagri

Arsa ngrusak astanane mring Madinah
Sri Kès sawadyanèki
sisane kang pêjah
sangêt prihatin dahat
munajat maring Hyang Widdhi
kasirnakêna
sakathahing prajurit

Ingkang arsa ngrabasèng makam Madinah
kamurahaning Widdhi
wadya Kramès sirna
cinakot ing bantala
amung kari wong kakalih
kang nora pêjah
supaya tur udani

Mring ratune tan cinatur lampahira
mangkana tan winarni
Prabu Kès duk myarsa
sirnane mêngsahira
suka amarwata siwi
asru dodonga
suka sihing Hyang Widdhi

Nglamat ingkang kaping kwandasa pungkasan
yèku jumênêngnèki
ratu kang minulya
Sri Imam Mahdi tama
kalamun anuju sasi
Ramêlan ana
grahana kaping katri

Ping têlulas patbêlas myang gangsalwêlas
tumêdhak Imam Mahdi
anèng antaranya
rukun kalawan makam
Ibrahim Mêkah nagari
yuswane lagya
sakawandasa warsi

Ingkang dadya pangarêping wadyabala
Malekat Jabarail
dene pamburinya
Malekat Mingkailla
jumênênge Imam Mahdi
lir Hyang Suleman
kadi Dulkarnaèni

Wus samono bae kacêkap kinarya
anglimbang jangka nagri
supayane padha
ngêgungkên panarima
rèhne wus kasêbut Kadis
kalawan jangka
kang padha amênangi

Dhumawahing jaman ing sajamanira
yèn waspada lan eling
kang samya miyarsa
samya bungkuk sadaya
Ki Antyanta angling malih
wis-wis prayoga
carita liyanèki

Ingkang kêna kinarya têpa tuladha
rèhning winêngku aji
bawaning bawana
jumênêng Ngèksiganda
ratuning wong tanah Jawi
Kalipatolah
bêcik ngupaya tamping

Ing panganggêp wêdi sihe sang nata
rikala lawan Sayid
Markaban mardika
jroning Mêsir nagara
Cêbolang matur wotsari
ingkang punika
èstu langkung prayogi

Ingkang mugi-mugi kaparêng mêdharna
cariyosing utami
kang tumrap korasan
Antyanta locitèng tyas
nyata luwih bocah iki
wus kawistara
ing sêmu amumpuni

Solahbawa dhèmês luwês mêrakati
wèh rêsêping sasami
mèsêm lon ngandika
hèh jêbèng pamintanta
caritaning jalma luwih
Sayid Markaban
satuhu mawèh kingkin

Bubuka nagari Mêsir
ingkang jumênêng narendra
sang Ngabdurahman namane
kotamaning narèswara
kalamun dènucapna
têlung bêngi boya uwus
cinêndhak ingkang carita

Sri Ngabdurahman ing Mêsir
ngluluri caritotama
sabên ratri sang akatong
nalêngsêng wismaning wadya
amrih ayuning bala
nahên wontên kang winuwus
makluk pardikaning Suksma

Sayid Markaban winarni
nganèh-anèhi kang tindak
bèrbudi nyuda rundahe
kang harda dinadya darwa
kaharjan kang jinangkah
pakaryane adol kayu
sinungan kaot karosan

Sabarang kang dipun cangking
sami lawan wong sadasa
sabên sadina-dinane
mikul glondhong klar tri gangsal
sinade saadêgan
gangsal dukat pajêngipun
kalih dukat dadya nipkah

Tri dukat pinèt pribadi
dèn-go tutuku mring pasar
ngundang-undang pakaryane
wong sapuluh wong limalas
prapta dènajak mangan
wusing mangan gya nyalêmpung
mênyanyi lawan jogedan

Surak-surak sabên ratri
anuju Sayid Markaban
katarbuka rahayune
êbère kudu andadra
nuju ratri sajuga
Prabu Ngabdurahman nuju
langkung ana surak-surak

Dangu anginjên sang aji
tan ana rêrasan ala
mung bungah kalawan jogèd
sang nata manjing pandhapa
Sayid Markaban wikan
sang prabu sigra rinangkul
sinamudana ngancaran

Dènajak satata linggih
Sayid Markaban dêlingnya
dhuh wong bagus ariningngong
payo adhi amamangan
sira sun arsa-arsa
iki barêkahing ratu
kang anyar lan ingkang lama

Kamurahaning Hyang Widdhi
saanane dipunpangan
lon ngandika sang akatong
kakang apa ana paran
susukan surak-surak
Sayid Markaban sru muwus
ingsun iki asung hurmat

Iya lawan ratumami
kang lawas lawan kang anyar
sang Prabu Ngabdurahmane
sang nata malih ngandika
kurmatmu pirang dina
sandhingnya lungguh sumaur
adhi lamun raka dika

Dèn-go samuwaning lathi
ngurmati prabu adêgnya
sajatine sabên sore
awit kala bocahira
rêmên ngurmati raja
witne duk kala Dyan Ngabdul
Rahman Sayit Nata-dina

Rikalane salah warni
dadi rêca rakanira
pan sinêrang sabên sore
pinuji inggal mulya-a
ing mangke wus katêkan
Gusti Sayid madêg ratu
sangsaya duduk kinarya

Ingkang mindha warna angandika arum
Sayid Markaban sirèki
apa santananing ratu
apa trah bupati Mêsir
apa trahing sulup kono

Apa trahing santana saka njêng ratu
Sayid Markaban nauri
dudu trahing rota-ratu
dudu trah mantri bupati
dudu trahing sulup ingong

Sira iku ujug-ujug ngajak padu
akèh têmên kang pinikir
sun iki têdhaking pikul
tapi ana bêsar ati
ampir sama trahnya katong

Beta lain pamili dari kèsêr gung
sang prabu ngandika malih
mangka sira sabên dalu
raramèn ngingon-ingoni
apa unggyanira nyolong

Anauri Sayid Markaban satuhu
dudu têka gonku maling
barkahe sang Prabu Ngabdul
kamurahaning Hyang Widdhi
ngandika malih sang katong

Wus sumurup lamun barêkahing ratu
kamurahaning Hyang Widdhi
dene sira nglindhung-nglindhung
dhuwit golèk têka ngêndi
anjabane gonmu nyolong

Lintang runtik Sayid Markaban basêngut
sira iku buta-tuli
lamun Gusti Maha Agung
anggêlar murahirèki
kabèh murahing Hyang Manon

Tanpa netra Gusti Allah lamun dulu
miyarsa tan lawan kuping
yèn paparing nora mulung
kabèh barêkahing aji
kamurahane Hyang Manon

Ingkang sinung gusti sang Aprabu Ngabdul
sun iki dènbarêkahi
sabên enjing ngambil kayu
alas kidul iki yayi
sang nata ngungun ing batos

Angecani sasarak dhaharan tumut
anut tumuruning kapti
sigra kondur sang aprabu
gobyak rêkyana apatih
sang nata ngandika alon

Bapa dhawuhêna sesuk ingkang esuk
sêngkêran alas pra sami
tan kêna wong ngambil kayu
sandika rêkyana patih
sang nata kondur ngadhaton

Kyanapatih enjing undhangnya misuwur
tan kêna maring wanadri
Sayid Markaban winuwus
enjing wadunge pinundhi
têpis iring alas ngadoh

Arsa madung kang darbe rêksan tan asung
mijil wadunge cinangking
jèngklèk-jèngklèk ngikal wadung
angguguk samargi-margi
praptèng praja buruh dhêplok

Rikat rêsik pan antuk opah sapuluh
nulya mampir wisma kaji
santrine arsa cinukur
sawidak kathahing santri
Kya Kaji wêgah tumonton

Gupuh Sayid Markaban tumandang nyukur
rong jam sawidak wong rêsik
wènèhan opah tripuluh
gya mampir jarum kulambi
atrap dulman tur kinaot

Mung sadhela kalihdasa epahipun
katanggungan arsa mulih
mampir buruh bubut-bubut
amalu garenda ngikir
lothung olèhe sawiyos

Dungkap opah sawidak siji kinandhut
gya-agya dènnira mulih
marang garwa kang salikur
patangpuluh dipun kardi
marang pasar ambêborong

Olèh pirang-pirang piring dipun tumpuk
nèng ngarsa lajêng mênyanyi
angêrbab nulya nyêlêmpung
sèlèh calêmpung gya ngibing
bakda Ngisa sang akatong

Têdhak mring wismanya Sayid Markabanu
tundhuk rarangkulan sami
gupuh dera tata lungguh
sang aprabu ngandika ris
kakang iki saya wuwoh

Wingi ika sathithik saiki agung
Sayid Markaban nauri
yayi barêkahing ratu
kamurahaning Hyang Widdhi
luput kene kêna kono

Karsanipun Gusti Sayidina Ngabdul
dèn-eman manira yayi
Sayid Markaban puniku
yèn awèt saba wanadri
bokmanawa pinangan mong

Dadi ingsun yayi amalantên buruh
sapuluh dukat sunolih
insun banjur buruh nyukur
tridasa sun dènopahi
banjur buruh dondom-dondom

Ingsun dipun-opahi dukat rongpuluh
banjur buruh angukubi
mung sadukat opahipun
marma akèh yayi iki
sang nata ngandika alon

Ratunira iku kakang cupar rusuh
matèni wong golèk asil
ratu kapengin mimikul
Sayit Markaban nauri
hèh adhi ywa cocot lonyot

Ywa maido marang karsane sang prabu
ujêr ratu wus majibi
rumêksa barang tumuwuh
lan gunggung umating Nabi
iya sabên-sabên uwong

Darbe mata masthi yèn bisa dudulu
nyata murahing Hyang Widdhi
luput ika kêna iku
wis aja pijêr cariwis
payo yayi padha nyaplok

Prabu Ngabdurahman angêtut sakayun
byar wanci kondur sang aji
praptèng pura adhadhawuh
tan kêna wong buruh mutih
kalawan wong nyukur uwong

Lan wong buruh dondomi pasthi sinapu
lawan wong buruh ngukubi
warata dhawuhing prabu
Sayidin Markaban enjing
maring gon wong tukang dhêplok

Pan kinuya-kuya aris unduripun
aburuh datanpa olih
lajêng mring pasisir nuju
ana juragan gya prapti
dènnira sung-usung repot

Sayidina Markaban umanjing buruh
lajêng bikut angusungi
dèn-ijèn ênting saprau
sèkêt dukat dènopahi
nglamusi kêmasan gupoh

Buruh nglamus kalih dukat opahipun
mring gon wong sayang umanjing
buruh malu dhapêt satu
olèh buruhan sèkêt tri
kang trilikur marang bojo

Ingkang tigangdasa dèn-anggo tutuku
antuk pirang-pirang piring
gya mênyanyi myang nyalêmpung
ngalêtêr dènnira ngibing
pacak gulu gela-gelo

Bakda Ngisa prabu Ngabdurahman rawuh
tundhuk nulya dènciyumi
pan lajêng kinèn nyalêmpung
anut miturut sangaji
anêmbang Durma sang katong

Angandika sang Aprabu Ngabdurahman
kakang caosan iki
têka sabên dina
kabèh awarna-warna
iki gonmu buruh mutih
Sayid Markaban
asru dènnya nauri

Karsanipun sang aprabu Ngabdurahman
adhi pakaryan mami
kabèh sinalinan
panggawe wingi ika
dadi ingsun mring pasisir
angusung barang
lawan buruh nglamusi

Lawan malu unggyanne wong padha sayang
barêkahing narpati
murahing Hyang Suksma
tinrap munggèng ing karna
sabab yèn wong buruh mutih
mênèk tan tahan
ambêlangkên dariji

Buruh nyukur yèn katanggor sayid gumbal
gawe malarat pasthi
lamun domdomana
yèn jarum iku patah
nalusup marang dariji
anggawe barah
lamun wong mandhe wêsi

Mênèk kêna gêni malênthung adadya
gugudhig marang rai
sang nata ngandika
he kakang ratunira
kasêsêr sasare sisir
ratuning setan
akèh dipun-dhèwèki

Iku layak kapengin mutih priyangga
samakeyan narpati
ingnging Sayid Markaban
aywa cariwis sira
lah payo padha angêmil
angêmal-êmal
panganan piring iki

Prabu Ngabdulrahman anurut sakarsa
ganti nyalêmpung ngibing
mênyanyi narêbang
enjing sang nata jêngkar
parentah larangan malih
wong ngusung barang
sing palwa dènlarangi

Myang wong buruh kêmasan myang buruh sayang
samya dipun-larangi
Sayidin Markaban
enjing ambanda tangan
malancong marang pasisir
arsa babêrah
angusung barang malih

Ingkang darbe palwa lintang kipa-kipa
guguk mèsèm Sayidin
mampir ing kêmasan
lawan mampir wong sayang
pan arsa buburuh malih
kinuya-kuya
Sayid Markaban malih

Buruh ngangsu ngarit lawan angon unta
lawan nyaponi margi
olèh kawan dukat
gya-agya ulihira
rong dukat winèhkên rabi
ingkang rong dukat
dèn-nggo atuku saji

Gangsal piring tinata anèng bantara
gya nyalêmpung mênyanyi
wanci bakda Ngisa
sang Prabu têdhakira
ningali panganan kêdhik
suka ing driya
iki sintrènku dadi

Tundhuk lawan Sayidin Markaban sigra
arasan jangga kering
lajêng jajogedan
sang prabu angandika
kadingarèn kakang iki
têka malarat
panganan limang piring

Anauri alon Sayidin Markaban
barokahe sang aji
murahe Hyang Suksma
caritan kurang-kurang
karsane sri narapati
pan linarangan
buruh ngusung-usungi

Myang nglamusi kêmasan myang malu sayang
dinukan sri bupati
ing samêngko ingwang
buburuh angon unta
ngangsu nyapu lawan ngarit
mung olèh opah
patang dukat sun yayi

Sri Sayidin Ngabdulrahman sru ngandika
ratu diksura sirik
kuthane drubiksa
sabên-sabên akarya
niaya sikarabudi
ratu kaparat
Sayid Markaban runtik

Hèh wong apa sira iku wani nacat
marang ing ratu-mami
sira kênèng sebat
nyuk-nyukan nunjang-nunjang
naruthuk gawemu ngêmis
lambene dobla
gamblèh dèklèh lir parji

Sira amung adarma mangan kewala
lawan darma ningali
surak-surak mrina
e e rekane apa
lambe gandhul kurang isi
yèn sira nora
mari ingsun-taboki

Prabu Ngabdulrahman ngandikèng wardaya
Sayid Markaban iki
lah uwong punapa
bangêt trêsnèng narendra
iku durungdadi abdi
trêsna kabina
yèn padha harja benjing

Iki gonsun antuk papatih prawira
kêna ingsun-pasrahi
bangbang lum-luming-wang
sun katogne tyasira
sang nata lajêng mênyanyi
nyalêmpung bêksa
kundure gagat enjing

Rawuh pura lajêng parentah larangan
tan kêna buruh ngarit
tuwin angon unta
ngangsu nyapu tan kêna
rata dhawuhe sang aji
kunêng ratrenjang
Sayid Markaban aglis

Buruh ngangsu kinuya-kuya ing kathah
mèsêm murahing Widdhi
lajêng buruh nyamak
mragat lêmbu maesa
kambing banyak menthog pitik
ingkang pinragat
ngrêsiki got pan olih

Opah limang dukat sigra ulihira
loro pinaring rabi
tri dèn go tutumbas
angsal gangsal lancaran
ingadhêp nulya mênyanyi
kalawan ngrêbab
sèlèh rêbab gya ngibing

Bakda Ngisa rawuh Prabu Ngabdulrahman
mèsêm dènnya ningali
tundhuk ciciyuman
sang nata angandika
ajêg cacaosan iki
gonmu abêrah
angon unta lan ngarit

Anauri Sayid Markaban goningwang
buburuh bêlèh sapi
kêbo wêdhus sarta
menthog ayam myang banyak
ngrêsiki got nglamus kulit
barkahing nata
kamurahaning Widdhi

Karsanipun iya kangjêng sri narendra
pakaryan pan sinalin
saking bangêt ngeman
aja kadawa-dawa
sang prabu ngandika ris
lah payo kakang
minggat têka ing Mêsir

Dudu Mêsir kae kang aran nagara
yèn lunga sira pasthi
sun panci sawidak
dukat ing sabên dina
ênggonên ramèn lan jalmi
Sayid Markaban
mèsêm dènnya nauri

Tobat eram ingsun miyat marang sira
baud ayun mêdèni
e e têka ana
uwong anguntal tuma
bocah cilik pun jagongi
têka rêrewa
arsa angingu sayid

Pirang êbab kang katêmu dhapurira
kapengin ngingu mami
sabên sore sira
prapta maring wismèngwang
kumaki arsa ngingoni
angakèn minggat
tan wurung lir maskentir

Ingsun iki cilik mula wong ing Mêsir
dudu ngulandara
seje lawan sira darwis
ngayawara nora pakra

Kamurahaning Allah kang ingsun-èsthi
sun pinaring asta
mêsthi dèn-go golèk asil
nora dèn-go lincak-lincak

Ngolah-ngalih salin praja ping sakêthi
kèsi sinangsara
marma sira kèsi-èsi
ujar tyasmu nora lana

Yèn ngabani mring ratuku tanpa pikir
ya asal mijila
marma sira tan lir mami
kinêthip maring Hyang Suksma

Sang aprabu nyalêmpung lawan mênyanyi
ngling Sayid Markaban
ngur ngrêbaba sira yayi
sunalêm sunwèhi sêga

Sang aprabu manthuk-manthuk amênyanyi
Markaban gya bêksa
suraknya sora saratri
enjinge kundur sang nata

Gya dhadhawuh larangan malih sang aji
tan kêna maragat
samubarang wutah gêtih
ngrêsiki got nora kêna

Nglamus nyamak tan kêna dipun-larangi
Sayidin Markaban
enjing lunga nyangking bodhing
arsa buruh mragat menda

Ingkang darbe tan awèh sarwi gitiki
Sayidin Markaban
suka sukanya tan sipi
lajêng marang panjaitan

Gya manjait satiwêl sêpatu tuwin
pampus myang canela
tuwin baranging turanggi
bêcik rikat rêsik tata

Untung olèh dukat kalihdèsi
gya tumut dhikiran
sacêngkèngan olèh siji
lajêng buruh dêrês Kur'an

Rikat cêtha patang jam tamat barêsih
gya mênyanyi barang
sawlas dukat dènopahi
olèh tridasa dwi dukat

lajêng mantuk kang limalas marang rabi
dene kang pitulas
dèngo tutuku wus olih
nênggih sawidak lancaran

Gya tinata ing ngarsa lajêng mênyanyi
lawan calêmpungan
sèlèh calêmpung gya ngibing
narpa têdhak bakda Ngisa

Sayid Markaban dulu amalajêngi
adhi bêgja dika
barêkahe sri bupati
kamurahaning Hyang Suksma

Payo padha ngêmil dipun-mil-êmil
kinêmil-kinêmal
sang nata tatanya aris
sira kakang kauntungan

Dene akèh têmên kakang saka ngêndi
ngling Sayid Markaban
gih-gihane adhi-adhi
barêkahe sri narendra

Murahing Hyang tan kêndhat sahari-hari
karsane sang nata
wingi kabèh dèn-larangi
dadi ingsun mring jaitan

Buruh jait mèlu dhikir myang mênyanyi
nulya dêrês Kur'an
iku rupaning narpati
têtêp sugih bae barkah

Gusti Allah murahe sinèlèh lathi
asal bisa ngucap
datan kêndhat kang rijêki
sanggyan praptaning nugraha

Nora milih sang nata ngandika aris
bênêr wuwusira
ratumu rêgêding bumi
asugih têmên larangan

Nora bisa gumlawat dipun-larangi
layak ratunira
têdhake wong dama miskin
dudu têdhaking narendra

Têdhak nistha Prabu Ngabdulrahman iki
ngling Sayid Markaban
ratuku gusti sang aji
putra Prabu Daniswara

Dhasar dipun-pundhut putrangkat sri Mêsir
mangsa kurangana
saking rumêksa nagari
wajib kang para narendra

Kang ngawruhi sabarang ingkang dumadi
wis payo mamangan
dadawa catur tan bêcik
angur mangana panganan

Sang aprabu anut miturut sakapti
saratri kasukan
enjing kondur sri bupati
rawuh pura dyan dhadhawah

Aparentah larangan pan nora kêni
buruh mring jaitan
dhikiran barang mênyanyi
tan kêna wong opah-opah

Wus warata dhawuhipun sri bupati
Sayidin Markaban
mundhuk-mundhuk arsa jaid
lurah jaid datan suka

Guyu guguk Sayid Markaban umijil
ana wong palastra
lajêng buruh andhudhuki
kaluwat sakala dadya

Gya marani ênggone jalma kang mati
pinikul priyangga
lajêng pinêtak ing bumi
opahnya nyadasa dukat

Nulya buruh nêgor kayu agêng wiwit
opahe sadukat
lajêngburuh ngusung panti
ingopahan gangsal dinar

lajêng buruh ngawinkên wong laki-rabi
angsal kalih dukat
sigra-sigra dènnya mulih
sapta dukat marang garwa

Dipun angge tutuku ingkang sadèsi
winadhah lancaran
ingadhêp lawan mênyanyi
nyalêmpung lawan jogedan

Bakda Ngisa têdhakira sri bupati
tundhuk gya rangkulan
Sayid Markaban nyarani
payo adhi padha mangan

Sang aprabu pangandikanira aris
kakang kauntungan
Sayid Markaban lingnya ris
barêkahe sri narendra

Pakaryèngong duk wingi dipun-larangi
dadya kauntungan
dhudhuk kruwat ngusung jisim
nêgor kayu ngusung wisma

Angawinkên marang wong salaki-rabi
sang nata ngandika
sida gêcul raja Mêsir
mèt jarwa sutaning praja

Anglêmêsi sabarang kang dadya sir
nanging sir kang sasar
Sayid Markaban sru angling
aywa cariwis tukang was

Sira iku marmane katoring-toring
ujêr murang tata
gawene maon-maoni
karsane kang mutêr jagat

Layak sira têdhake kere gugudhig
marma tyasmu wadhag
gêgêdhêg rêgêding bumi
nora wêruh kabêcikan

Diingoni salawase lan sang aji
dadak nyatur ala
dene dhapurira sigid
nanging budimu rasêksa

Sang aprabu mèsêm angandika aris
sun nora ngawula
kakang mring ratumu iki
durung nate kêmanisan

Sathithika ingsun nora wêdi
mring ratumu Prabu Ngabdulrahman
Sayid Markaban wuwuse
dadine sira iku
tan rumangsa angancik bumi
kasorotan ing surya
kauban ing luhur
apa sira tan miyarsa
kang gumrêmêt kang rumangkang kang marêlip
kabèh kagungan nata

Jangan nyomèl mulutmu bêrnanti
beta marah pasthi kau beta
pukul kêpalamu londhong
jangan sêtori gandhul
ngur nyênyamik biyar lu baik
sang nata nut sakarsa
susukan sadalu
kondure sang nata enjang
rawuh pura amangun larangan malih
tan kêna wong bêbêrah

Dhudhuk kaluwat myang ngusung mayit
laya mukram pasthi pinêjahan
ngusung omah ngawinake
tuwin wong nêgor kayu
nora kêna lamun buruhi
warata wong sapraja
winursita esuk
Sayid Markaban ngupaya
padamêlan mangsuli pakaryan nguni
kinuya-kuyèng jalma

Mèsêm ing tyas sigra buruh nulis
rikat dadya ngrampungi prakara
wusnya lajêng buruh ngêcèt
sèkêt dukat wus antuk
maksih awan buburuh nyungging
sarwi amulas gambar
papat opahipun
sigra-sigra ulihira
pan kapapag wong mikul dipun gêntèni
ingopahan rong dukat

Nulya lunga gogo marang kali
olèh mina dadi sarèntèngan
didol sadukat payune
dadya lèh sèkêt pitu
nulya mulih angandhut dhuwit
ingkang patlikur dukat
marang garwanipun
ingkang tigangdasa tiga
dipun angge tutuku ring pasar olih
pirang-pirang rampadan

Tinata ngarsa nulya mênyanyi
lan nyalêmpung sarta jêjogedan
nyandhaki wong liwat sore
ingajak guyu-guyu
lan mamangan sarwi mênyanyi
gumanti-ganti bêksa
sang aprabu rawuh
tundhuk lan Sayid Markaban
gya ciyuman sang nata lajêng mênyanyi
pan sarwi calêmpungan

Sang aprabu angandika aris
iki kakang dene luwih kathah
seje lan wingi-wingine
Sayid Markaban muwus
murahing Hyang barkahing aji
adhi tan kurang-kurang
sari-ari wuwuh
karsane Sri Ngabdulrahman
pagaweyan wingi kae dènlarangi
dadya ingsun babêrah

Ngêcèt-êcèt ngêmbani prakawis
mulas gambar mikul marang pasar
gogo kali olèh srèntèng
adhi yèn maksih idhup
darbe pikir tuwin pinasthi
rijêkine tan kirang
ngandika sang prabu
ratunira Ngabdulrahman
tyas muthakil darêngki kalêngki-lêngki
ratu têdhaking kompra

Brêkasakan ambêsisik busik
cecebuce buthak ngêndhak-êndhak
dipunthothok papantêse
Sayid Markaban muwus
hus wong baring katoring-toring
tanpa kering tan ringa
cocot gatêl gandhul
sundhupak muncrat wadhuknya
drubiksa dêgsa rêrêgêding bumi
sikêthêr kuthèthèran

Hèh ta ngêndi gonmu satrumami
lamun tan mari nacat ratyèngwang
kang barkahi mêngko têmbe
tan wêdi gon katêmu
dadi musuh sampe ngêmasi
cubluk sira tan myarsa
kalamun raningsun
iya Sayidin Markaban
ing têgêse Markaban iya kang mêsthi
maknane ya kuleyang

Pan kuleyang yèn wus tibèng siti
basa bisa bali mandhuwura
ngarsa kluhuran sabdane
dhêku aminta maklum
lah ta uwis kakang ywa runtik
ingsun nut karsanira
sigra sang aprabu
nyalêmpung nulya jogèdan
bangun enjing kondur kanjêng sri bupati
sarawuhirèng pura

Dhawuhakên lalarangan malih
nora kêna nulis padu bêrah
mulas gambar lawan ngêcèt
lawan wong buruh mikul
gogo mina dipunlarangi
warata dhawuhira
wau sang aprabu
enjangya Sayid Markaban
klênthung-klênthung arsa buruh ngêcèt malih
kang darbe kipa-kipa

lajêng buruh angusungi wêdhi
ngusung bata lajêng macul gaga
matun lan tatampingane
dhadhangir kêbon agung
ngêtrap gêndhèng angêtrap jobin
angêtrap babalungan
opah dukat pitu
sigra-sigra ulihira
ingkang têlu kinarya nipkahing rabi
dèn-go tutuku papat

lajêng dènadhêp lawan mênyanyi
bakda Ngisa sang narendra têdhak
gapyuk ingaras janggane
sang nata ngandika rum
iki kakang têka sathithik
muwus Sayid Markaban
barêkahing ratu
kamurahaning Hyang Suksma
nora kurang-kurang yèn wong sugih budi
karsane sri narendra

Dènlarangi pagaweyan wingi
dadi ingsun angêtokkên akal
pasang bata ngêtrap gêndhèng
dhadhangir kêbon agung
tamping macul matun gagi
ngêtrap balungan wisma
ngusung wêdhi ngusung
bata olèh sapta dukat
sang aprabu pangandikanira aris
kapriye iki kakang

Puluh kapênging ngumêl-umêli
wong mangkene karsane sang nata
salin-salin larangane
gawe kuwuring kalbu
ya yèn kaya sira pra sami
tan iki kêna ika
luput iki iku
luput iku kae kêna
luput kae kabèh-kabèh jinajahi
sasat awak bawana

Sayid Markaban aris nauri
uwis padha ayo amêmangan
asal karaharjan bae
tutug sakayun-kayun
amung aja jail mathakil
sumarah karsa Allah
ujêr ratu iku
dadi sulihing Hyang Suksma
darma bae kawula padha nglakoni
wus gambuh ing kawula

Aja kakèhan tutuh
uwis ayo padha mangan nginum
sang aprabu anut miturut sakapti
lajêng dènnira nyalêmpung
enjang kondure sang katong

Sapraptaning kadhatun
andhawuhkên larangan winangun
nora kêna ngusung bata ngusung wêdhi
macul gaga lawan matun
tamping sawah dhangir kêbon

Apasang jobin buruh
ngêtrap gêndhèng myang ngêtrap babalung
ingkang kanthi opah dènlarangi sami
ing sapraja wus misuwur
dhawuhira sang akatong

Sayid Markaban esuk
badhe dugèkakên dènnya buruh
nora nana ingkang awèh dènburuhi
tyasnya kaku lajêng mangsuk
dadi prajurit ing jêro

Olèh patukon gulu
tigang atus dukat lajêng mantuk
ingkang satus winèhkên nipkahing rabi
dwiatus dèn-nggo tutuku
pirang jodhang pirang gotong

lajêng tinata ngayun
bak bêlèbèr palataran kêmput
andhèr kongsi prapta sajabaning kori
têpung sawêngkoning lurung
Sayidin Markaban gupuh

Undang-undang sadulur
prasanakan myang wong kang wus wanuh
nadyan ingkang satriya mantri bupati
ingaturan lamun purun
lajêng wong liwat inguwoh

Watara têlung èwu
ingkang samya inguwuh kang rawuh
suka-suka calêmpungan kinèn ngibing
sarêng ngêbyak nyandhak gulu
gela-gelo sarwi ngêmplok

Atanjak manthuk-manthuk
sarwi bêlik sora surakipun
lagi rame-rame rawuhe sang aji
sumlêngêrên dènnya dulu
lawan Markaban tan panggoh

Amiyak lurung-lurung
têngah dalu dènnya sagêd pangguh
lawan Sayid Markaban sri narapati
tundhuk gya ciyum-ciniyum
sang nata angandika lon

Hèh kakang sadulurku
bêgja têmên kakang sira iku
ngambra-ngambra panganan ngèbêki panti
lubèr anglubèri lurung
untung unggyanmu buburoh

Sayid Markaban muwus
murahing Hyang barêkahing ratu
nora kurang ing sadina-dina prapti
luput ika kêna iku
ana kanthong nganthong-nganthong

Yayi karsaning ratu
panggaweyaningsun winginipun
dènlarangi dadya sun manjing prajurit
olèh patukoning gulu
triatus dinar mancorong

Balanja-ngong rongatus
sabên sasi aja purun-purun
ing saiki ingsun wus dadi priyayi
abdidalêm jro soldhadhu
kang pasthi anggulang pupoh

Sang nata ngandika rum
manjing prajurit ngêndi sirèku
sinauran umanjing prajurit wuri
mèsêm ngandika sang prabu
ing mêngko sira binêndon

Iya lawan sang prabu
dene sira surak-surak umung
mêr-gumêmêr pakumpulan sabên ratri
panarkane sang aprabu
bokmanawa dadi mungsoh

Angraman sira besuk
Sayid Markaban anyêntak asru
sêlak nora gustiku asangga-runggi
aja kaya dhadhapurmu
sugih mênèk dadi blênto

Jaba ratuning tikus
nora kêna amis dipunambus
yèn ratune Sayid Markaban puniki
pasthi nora kurang maklum
sapratingkah sampun wêroh

Layak kaya dhapurmu
yèn dadiya ratu tyas blêkuthur
kêthêr nora kêna wong bangsa nyalumik
pasthi sira sêngguh mungsuh
jirèh saking tyasmu rusoh

Lan mendah piyangkuhmu
ngêbuk wong mêtêng anguntal gunung
ingkang ora-ora pasthi dènrasani
yèn sira dadiya ratu
wong sapraja dhêlog-dhêlog

Sabab ratu tyas diyu
nora kêna rame binabêndu
ing mangkono maning bisaa basuki
dahwèn opèn murang wadu
tyas muthakil ting pandhosol

Lamun iki ratuku
sang aprabu Ngabdulrahman maklum
mot mangga mot mêngku sakaptining dasih
tajêm para singgah-singgun
tyas sagara ratuning-ngong

Witne jêng sang aprabu
yèn mirsaa kabèh pakaryanku
pasthi ingsun kinasihan dipun pilih
dadya gagalan ngong besuk
pinisah lan kancaning-ngong

Sang nata ngandika rum
sumangkeyan kang dadi suldhadhu
nadyan sira alêma têka ing cilik
ujêr nyatane tan patut
antarane wus katongton

Yèn ratumu kêmaruk
têdhaking miskin jumênêng ratu
cupar drêngki mêpêti pokaling abdi
antarane pakaryanmu
kabèh linarangan katong

Apa bêcik puniku
ratu sugih larangan tan mêngku
yèn bênêre ratu dibya nguni-uni
kang kaonang dadi wuwus
pratingkah ora mangkono

Mung saking pangalêmmu
dhewe nora kêna dipun wuwus
sira iku kakang kêna diaranni
manungsa kêna dèn-blithuk
blêkêthêk nora non tinon

Saking kêdah-kêdahmu
kanggo ngabdi ngalêm dudu-dudu
ya sapuluh ko-alêm satêngah mati
nyatane wong ora patut
lir wong ngalêm tai lodong

Rupane kuning ajur
nging gandane ngêbêki praja gung
sira tanpa kusur kurangajar pikir
Sayidin Markaban muwus
hus aja carèwèt mring ngong

Sirèku budhêg bisu
lamun ratu wajib wruh sadarum
kabèh-kabèh iki kudu angrawuhi
rèhning anyar madêg ratu
kudu wruh untunging uwong

Myang tunanipun makluk
yèn wus kapirsan pêcahe iku
pasthi dipun undhangakên maring abdi
ambuwang laranganipun
pinaringkên sakèhing wong

Ratu mung kudu wêruh
iku durung witne iku besuk
nacahakên dunyane wong sugih-sugih
lan dangu pawitanipun
dangu pakaryaning uwong

Kaya pawitan satus
dadi pira ing dalêm sataun
dadi pirang tancêp kang pari sawuli
dadining bras pirang êpun
pirang las saêpun bobot

Lan mungguh sawah iku
banyu têka ngêndi sangkanipun
kang amêtu sudhètaning kali tuwin
apa mêtu saka êtuk
mangkono sri nata kaot

Lawan duwit satus dukat
kang dèn go waragat sami
dadi olèh pirang sawah
dadi pira dèngo grami
digo gadhe sawarsi
ya sapira bathinipun
kang nganggar untung pira
sotyèku pira kang warni
ing sarupa kang gêdhe rêgane pira

Iku kanggoning narendra
marma aja sira angling
prakara larangan praja
sang prabu graitèng galih
sinamur lan mênyanyi
gya bêksa nulya nyalêmpung
enjing sang nata jêngkar
Sayidin Markaban nuli
anggadhèkkên anggon pêdhang prajuritan

Linolos sing wrangka myang krang
dadya wilah kang kinardi
pêdhang sarwi ing ngarêngan
pêdhange payu dukat tri
sawiji marang rabi
kang kalih dèngo tutuku
tinata munggèng ngarsa
lajêng jèngklèkan mênyanyi
calêmpung bakda Ngisa nata têdhak

Tundhuk nulya rarangkulan
sang nata ngandika aris
kakang dene luwih mlarat
tukon dhas apa wus ênting
Sayidin Markaban angling
wus ênting tan nganti wayu
wus mangkono karsèngwang
tan kurang barkahing aji
murahing Hyang ing sadina-dina prapta

Kagungan-dalêm gadhuhan
pêdhang ngong-gadhèkkên yayi
amung payu têlung dukat
sang nata ngandika aris
iku kakang matiri
kapriye lamun dinangu
paranta aturira
matura blaka kang pasthi
dipunukum anèng ngalun-alun sira

Sira pasthi ukum pêjah
Sayid Markaban nauri
kudu mati lan pasaja
golèk pati apa maning
dhasar dipun-jênêngi
iya marang sang aprabu
lah ing kono sidanya
katrima dening Hyang Widdhi
mati dipunpatèni sri naranata

Apa maning dènupaya
mati dènadhêpi aji
pinasthi munggah suwarga
dènaksama mring sasami
aywa uwas sira ri
saka kaèngêtaningsun
gajêgne durung ngambah
nasekat tigang prakawis
iku ingkang dadi cacading agêsang

Kang anyalamur lon tatanya
kakang paran ingkang dêling
nasekat limang prakara
Sayid Markaban marpêki
jangga pinêkul sarwi
angling de dhapurmu bagus
tan wrin rungsiding basa
jêr sira wong kandhang langit
gêgobogmu jèrèngên lah piyarsakna

Anitèni kang kawruhan
ananing Ma limang sahid
ingkang dadi kalakuwan
awit Ma madat kang dhingin
antuke makolèhi
ing jasat tanapi kahyun
utawi ceda cuba
ujar lumrah dalêm lair
èstu tumraping patrap kang linampahan

Naracak kang padha rêna
nadhah madat mangkya nguni
dayaning nistha kang warna
sêring cipta kangsayani
nanging medaning nguni
nala lit lumuh supênuh
sat kala kasêpênan
nir ing barang dènrêmêni
sêdya nêmpuh nora nana dèn-emanna

Cêpake madat cinacat
cinarita nora bêcik
camah batin yèn wus kocap
cecege ginawe bêcik
campure bangsa bincil
cumèplês sinambi nucup
cagak lèn nalar mêncar
cumêplong nora kacicir
cipta moncèr tyas padhang sarira rêncang

Ragane karasa pêra
rahsaning rah rêrêm aris
rumangsa sranduning waras
rênguning manah pan aring
rusake saking ririh
rada suwe rada surud
raga saru asarang
rêgêd biru ri kang dhiri
riyak jlagra gora godha dadi lara

Kapindho ma madon ingkang
kinidung dèrèng kintèki
kang bêcik kalawan mokal
kinawruhan lawan pikir
karasa srêgêp ngikis
kakênan ing nala sêkung
kumanthil angrêreka
katiti nala mèt kingkin
kinulitan tanduking sabda ngrumpaka

Darapon asmaradana
daladag sêdya bèr budi
dasa ulat gung ginandan
dinulu katonna adi
dalèdèr mondar-mandir
datan tanggon barang tanduk
doyanan palancudan
dorane ginawe sandi
dêlap ulat balêre sugih rubeda

Tarike wong karêm batal
talendho mring ulah niti
tuhune kêrêp kliwatan
tuman linyok barang warti
tarkadhang tuwuh juti
toging don tinaman rêtu
tumimbal badan rata
tumuli madêg narpati
têkèng muka têngran rajasinga durta

Sumêrang mahsah marwasa
rupane bangsa lir jisim
sinalinan sipat siksa
saking rajasinga sangsri
saru sipate kongsi
sisip lêmbir nungsung sungsum
supênuh kang nanah basah
sayêkti gêlis ngêmasi
simpangana aja nêrak raga rusak

Watêke wong minum tuwak
waragang tanapi awis
wite kawuryan samuwa
wani wantêr samukawis
wêdharing wuwus awig
wignya buwang rikuh ewuh
wigar niwêringawak
wadhèh wadi datan mawi
winawêran wantuning wuru jinarwan

Limpat têtêg barang polah
lalu lumuh lamun lilih
lali ngaraling kawula
lacude tanpa kêkêlir
lir sang kukila angling
lukita katon balilu
lena lir lodrakala
lèke sura suka julig
luhur bae asore nora winilang

Puwara dasate lupa
parusaning naya tipis
pugut parabote kaprah
prapta camahe nanggapi
pêndhak jalma nyurupi
pinindha padhaning rapuh
padharan rêmpu-rêmpak
pulang rah utama tapis
papas pêpês sarira anandhang papa

Dhêdhêg dhêndhane tumêdhak
dharêdhêg kaya kajodhi
dhonging ngarak lamun têdhak
dharêdhêg anglir badhidhing
dhadhakane angêndhil
dhudhukuh laraning wadhuk
dheke apulang kandhang
dhuh pra mudha kang asandhing
dhêngêrêna min minum dipun kadhadha

Jêjêr main kang pinajar
jalèntrèhing ujar wajib
juju mujur ingkang bêgja
jinurung prasasat aji
jugruge lamun rujit
jalojogan tanpa traju
jungkung kang ngajap-ajap
jayaning main pinuji
jumênêng adêging badan antuk jajan

Yayah angudi-udiya
yèn mênang klimênge pyayi
yatrane siniya-siya
yak-yuk sasat slawat mayit
yèn kalah poyang-paying
yungyun nguyu-uyu tayuh
yangyanging tyas tangiya
yoga wasita kang takyin
yèn wus rohyat mangsah mungsuh tanpa sayah

Nyuprih pulihing jayanya
nyanane nora malênyik
nyatane linyok tur sonya
nyinyilih ginawe tabir
nyaut anunyik-unyik
nyêngkut nyêngka budi lunyu
nyamah lair batinnya
nyat-nyut tyase monyar-manyir
nyaba tangga buwang dhiri satekatnya

Murang margane utama
mung marsudi dènnira mrih
mênang main wuwuh mamak
mêjanani marang bumi
miwah tuturing umi
mawut kang kaetung namung
main sire utama
manungsa kaprah sasami
marènana mamain ambuwang lumrah

Gantya mamaling ginagas
ginupita lawan anggit
gunane maling tan wêgah
gêgêmpur omah tan wigih
gumêrgut ngunggih-unggih
gènning barang ingkang agung
golèk gunêm jujugan
gêgolonganing wong sugih
ginagapan pagêr lawang kang tinêngga

Barêng antuk guru kabar
baranging wong dènrêrumbing
binasmi miwah binabah
babar ji ginawe kibir
bodhokkên sarak Nabi
barêngkut abubut-bubut
bandhane wong binebas
barêng kacandhak jêbimblik
binuwang mring sabrang brung ragane bubrah

Thèthas-èthèse wus brastha
thilang-thilung kêthip-kêthip
thok-thêle manthêng wus wistha
thukule pakarti nisthip
thir yatna anrang wèsthi
thik-ithik dadya bêkthuthu
thuskarda mring kanisthan
thik lumêksa misih ngêthip
thênthasura babar tanduke rèh dhustha

Ngingêr wênganing kelangan
ngancut ngarah rina wêngi
ngulatake gon cèlèngan
mangka ngukup sabên sasi
ngrurusak ngêngis-êngis
nguruti praja winangun
ngampak mamalaningrat
ngeja angaji ngilangi
ngruwal jalma duskarti yoga ilanga

Apa wus mangêrti sira
poma wêkasingsun yayi
upama ingsun kinisas
dhigus kariya basuki
ning aja anglakoni
sang prabu micarèng kalbu
lah ta iki wong apa
gathok sabarang dèn-angling
tan nyalinthut wani tatanggoran kitab

lajêng kondur sri narendra
dalu-dalu angundhangi
sagung para wadyabala
kinèn siyaga ing jurit
sang prabu enjing-enjing
arsa angisas wong luput
kalêbu kukumolah
rata dhawuhe sang aji
enjing kumpul baris agung wadyabala

Munggèng alun-alun aglar
satriya mantri bupati
sumewa nèng pagêlaran
tuwin sang rêkyanapatih
sagung para narpati
wus lênggah ing palowadu
sang Prabu Ngabdulrahman
wus miyos sing kênyapuri
pan ingayap sagung pacara wanudya

Sapraptaning panangkilan
lênggah dirgamana rukmi
wadya gung-gung dhêdhêp sadaya
sang nata ngandika aris
paman patih dèn-aglis
têtêpining tarub agung
golèkana dhampar mas
loro singupana sami
lah piyakkên singupe ing sawatara

Ingsun bakal ngukumolah
kawulaningsun pawèstri
bocah manggung kukum pêjah
sagung kang para prajurit
majuwa siji-siji
bocah sikêp pêdhang sagung
ingkang andhinginana
sandika rêkyanapatih
ngarêp tratag sampun pinasangan dhampar

Wadyagung sampun ngundhangan
sang nata ngandika aris
hèh bocah wadon matura
mring gustimu yayi dèwi
ingsun mundhut pawèstri
abdine wong loro manggung
Dèwi Kalpikarêtna
lan Dèwi Kalpikamurti
dipun inggal sun-pundhut mring pagêlaran

Arsa ingsun ukum kisas
wotsari duta pawèstri
lumèngsèr saking byantara
prapta ngarsane sang putri
matur saha wotsari
amba gusti dipun utus
rakadalêm sang nata
amundhut manggung kakalih
Kalpikadimurti Kalpikadirêtna

Kagyat kangjêng narèswara
pangandikanira aris
kapriye ingkang dhadhawah
digo apa mundhut èstri
umatur cèthi tuding
inggih badhe dipun-ukum
wontên ing pagêlaran
mrêbêng kangjêng pramèswari
waspa mijil nanging lintang jrih ing raka

Mangangên-angên wardaya
apa dosane kakalih
suningu duk cilik mula
tan duwe dosa samênir
diwasa durung mukti
wasana arsa dènukum
sêrêt kang pangandika
yayi Kalpikadimurti
iya lawan kusuma Kalpikarêtna

Sira pinundhut sang nata
yayi ywa mandhêg tumolih
dudu sira ingkang dosa
saking gunging dosamami
sunatêrkên pribadi
putri kalih sarêng matur
gusti sampun sumêlang
karsanipun sri bupati
sabab rakadalêm pangawak banawa

Wruh obah osiking kwula
rakadalêm namung darmi
nglanturkên karsaning Suksma
pramèswari nabda malih
duta matura aglis
iya marang sang aprabu
rèhne sri naranata
karsa anglunas pawèstri
dadi ingsun nyuwun idin paring hurmat

Mring bocah ingkang kinisas
sunatêr marang satinggil
bok duta sarêng umentar
prapta ngarsane sang aji
katur aturing sori
mèsêm ngandika sang prabu
dènenggal angatêrna
wus wajibing pramèswari
angatêrkên wanudya kang kukum kisas

Nêmbah nyai duta mentar
praptèng ngarsane jêng sori
dhawuh timbalan narendra
gusti tuwan dèntimbali
ngatêrna putra kalih
pramèswara gupuh-gupuh
nganthi Kalpikarêtna
Tejaswara sang suputri
Dyah Kalpikadimurti kinanthi sigra

Tandya mijil pramèswara
ginarêbêg para putri
gupita Prabu Kosarsah
myarsa kabaring pra putri
kalamun pramèswari
têdhak marang sitiluhur
jênêngi dènnya nglunas
putra pamanggung kakalih
sang Aprabu Kosarsah nusus kewala

Jêng Sori Ayansabitah
sapraptanira sitinggil
lajêng lênggah anèng dhampar
lawan sagung para putri
putri manggung kakalih
sampun katur sang aprabu
wus lajêng kinèn lênggah
nèng dhampar kang dènsingubi
putri kalih sampun nèng sisingub lênggah

Dhawuh sang Prabu Kosarsah
Prabu Ngabdulrahman aglis
hurmat mudhun saking dhampar
myang sagung para narpati
wus samya tata linggih
ngandika Kosarsah Prabu
hèh kaki prabu dibya
punapa gupitèng ati
sira asra nglunas jrudêmunging pura

Dosa apa karo ika
lawan dyah jroning kadhatun
Sri Ngabdul manêmbah matur
kalintang wados dosanya
ulun datan kenging matur
mangke tamtu kauningan
Prabu Kosarsah sru ngungun

Sri Ngabdul alon ngandika
hèh patih dhawuhna gupuh
para lurah prawira-nung
timbalana mring ngarsèngwang
kya patih manêmbah laju
dhawuhkên timbalan nata
marang lurah prawira-nung

Wus prapta byantara nata
pangandikanira arum
padha majuwa sadarum
sêdaya sigra anyêlak
bisik-bisik sang aprabu
lajuwa sajuga-juga
ngunusa pêdhang sadarum

Sirèku anjênêngana
nanging ing saliyanipun
Sayid Markaban sadarum
pamêdhange wurungêna
mung Sayid Markaban tamtu
êkonên mêdhang têmênan
nêmbah sandika wus mundur

lajêng anindhihi wadya
tambur brang-brangan gumuruh
sajuga-juga gya maju
pêdhang liniga kumêclap
pramèswari tyas kumêpyur
nir-ênir tarataban
marawayan mêdaling luh

Para lurahe prawira
jênêngi pamêdhangipun
sabên prapta ngarsanipun
ing dyah kalih kang kinisas
wurunging pamêdhangipun
mangkana sadangunira
pêdhang tan ana dhumawuh

Kabênêr Sayid Markaban
praptèng ngabyantara prabu
asruning pamuwusipun
hèh sagung kang para lurah
mugi sêksènana ulun
wanudya kalih punika
sêpên ing dosa sadarum

Ingkang minangka pratandha
pêdhang-ulun niki lamun
dadya wilah wujudipun
yêkti botên dados dosa
milih pêdhang maksih wutuh
pawèstri ro têtêp dosa
tartamtu katrap ing kukum

Sêbrak tinarik pêdhangnya
lêmês warni wilah wulung
Sayid Markaban angguguk
latah angling dhasar nyata
sêpên dosa wanodyèku
para lurah sarêng nyêlak
sarênging pamuwusipun

Lah ta inggal tamakêna
ywa têlangke pamêdhangmu
Markaban mathênthêng matur
paran yèn ulun-lajêngna
lan napa wontên ratu
mêjahi wong tanpa dosa
ulun purun praptèng kukum

Nêtêpkên wadon punika
nir dosa saking saglugut
yèn kinisasa saèstu
nandhang babênduning Suksma
awit kang mêngku kaprabun
kurang titi pamariksa
tan adil natrapkên ukum

Ingkang minangka pratandha
asalipun pêdhang ulun
wêsi kimpling landhêp ampuh
mangkya pêdhang nandhang walat
dadya wilah gopok kluwus
pra lurah ngungun ing driya
nulya munjuk ing sang ulun

Wus katur sasolahira
mèsêm suka sang aprabu
wasana ngandika arum
hèh bocah wadon dèn-enggal
manggung loro boya kukum
ingsun wus paring aksama
aturêna nimbok-ratu

Wus katur putri kalihnya
sukèng tyas dayita prabu
myarsa gyanning dara arum
paglaran kang winarsita
sang nata ngandika arum
Si Markaban timbalana
sumiwi ing ngarsaningsun

Wus kerit Sayid Markaban
praptèng ngarsa makidhupuh
sasêdhokan sêmbahipun
tumungkul konjêm pratala
sang prabu ngandika arum
apa sira si Markaban
kang sinung ling nêmbah matur

Nuwun inggih pun Markaban
sang nata ngandika arum
hèh apa sababirèku
dene sira tuhu karya
ing kalingsêmaning ratu
ngêndi ana prawirèng prang
têka wilah pêdhangipun

Markaban umatur nêmbah
abdidalêm prawiranum
pêdhangnya tosan sadarum
inggih mung ulun priyangga
ingkang malih warnanipun
wit pukulun ingkang karya
jêr badhe ngisas dyah ayu

Tan nandhang dosa satuma
pukulun wajib katêmpuh
ulun dhêndha sababipun
damêl susah wirang-amba
ngapusi wadya sawêgung
lêdhok ilining kang toya
dhawah kawula kang kojur

Sang prabu aris ngandika
bocah wadon loro mau
padha anandhang dosa gung
tan ala nganggur karsèngwang
Sayid Markaban umatur
jêng panduka tan sanyata
ingkang dados cihnanipun

Sabêt-ulun dados wilah
Pangeran kang maha luhur
ri kang sipat Ngalimun
datan kenging ginorohan
sakêdhap dosanya konus
sang prabu suka kalintang
mèsêm angandika arum

Sira iku jalma apa
nora sêmbada ing atur
nanging tan nlisir sarambut
têka dadi sukaningwang
hèh patih sira wus sêpuh
samêngko sun-junjung pangkat
raja ngêmonga putumu

Ki pangeran adipatya
sarta mêngkuwa sirèku
ing wong kaputran sadarum
kya patih nêmbah sandika
ing kono pan wus misuwur
patih jinunjung lênggahnya
madêg raja among sunu

Ngandika malih sang nata
hèh sagunging para ratu
kalawan kawulaningsun
wong Mêsir sadayanira
rèhning paman patih uwus
ingsun-adêgake raja
nging tan darbe suta jalu

Ingkang minangka atmaja
si Sayid Markaban iku
sun sêngkakkên maring luhur
gumantiya dadi patya
lêstariya arannipun
manindya-mantri Markaban
mangayubagya pra ratu

Ngandika malih sang nata
patih Markaban sirèku
wus têtêp warangkaningsun
kang sun-gadhuhkên mring sira
parentah lan pangrasèngsun
ngêtrapkên hwa taha-taha
mring sagung nayakaningsun

Miwah mring santananingwang
ywa wang-wang dumèh wong agung
kawimbuhan santanèngsun
lawan aywa anggêgampang
cilik dèngo ala nganggur
sadhengah kawulaningwang
kang apadha alaku dur

Ingkang sisip lakunira
gêdhe cilik asor unggul
patrapana dhêsthanira
jêjêging kang pangadilan
kang kalayan dhêndha iku
iya dhêndhanên ywa wang-wang
tan susah konjuk maringsun

Wis sah ing sira pribadya
sanadyan santananingsun
nanasar nalisip laku
ywa talangke tumindaknya
manawa wus pancèn kukum
iku banjur êtrapêna
timbange lan dosanipun

Kabèh prakaraning praja
kang mrih widadaning ayu
ingsun wus tan mèlu-mèlu
sarah pracayèng ing sira
samanèku dèn aemut
ywa ngêgungkên panguwasa
kanthinên lan adilingsun

Sanadyan saduluringsun
tuwin putraningsun sami
yèn nasar tindak lakunya
sisip pakaryaning patih
nora manut sarèhira
myang bawanta kang prayogi

Ywa taha-taha sirèku
marang panjênêngan-mami
têka sira patrapana
ing sapatrapanta patih
lawan timbanging panasar
tuwin panisiping patih

Anadene iku mungguh
tatrapan ingkang awarni
bang-bang alum-alumingwang
kang mring abdingong wong cilik
ya ingkang amawa dosa
lah iya ingkang kawajib

Nayaka santananingsun
sunparingkên sira patih
atas sun nora uninga
kang patut sira-bêloki
bêlokkên ywa taha-taha
kang patut dènsupatani

Sampurnakna supatèku
ya supatanana patih
sarupaning kwulaningwang
pan ingkang katrap umiring
bang-bang alum-alumingwang
lir duk mau iku patih

Kajaba nayakaningsun
lan putra santanamami
uwisa ana ing sira
aywa kongsi konjuk maring
iya panjênênganingwang
unggyannira anglakoni

Angukum iku duk mau
nèng wismanira pribadi
yèn sira matrapi jalma
ingkang dosa lan prakawis
para padu marganira
anulya êsahna patih

Dènkêbat kalawan kukum
kukumolah ingkang uwis
ingsun gadhuhakên marang
sipangulu lawan maning
yèn ana kawulaningwang
kang padha padu prakawis

Sakèhe aywa sirèku
kapitayan ngandêl jalmi
dènlumintu pamriksanta
marang kwulaningsun sami
jaksa kalawan pradata
dene yèn ana prakawis

Prakara kang para padu
yoga munggah ukum aglis
sira apaparentaha
ngunggahkên kukumolahi
ingkang sun-gadhuhkên marang
sipangulu lamun uwis

Êsah kalawan ing kukum
para padu iku patih
sira ingkang sunpitaya
sunwênangakên ngêtrapi
wong kang katrap kukumolah
mung kukum kisas anjawi

Iya lawan raja-lampus
apadene sakathahing
kawulaningsun sadaya
kang manjing bawahngong Mêsir
gêdhe cilik jêro jaba
yèn ana ingkang katrap ing

Iya mring kukumolahu
atas sira sunpasrahi
ngêtrapêna saukumnya
ana ing sira apatih
iya ta Sayid Markaban
aja êsah sabên ari

Mupangatan sipangulu
sasulah-bawanta patih
dipun-mupakat kalawan
ukumingsun kang pinundhi
ya lawan panguluningwang
ing samangsa ana jalmi

Ingkang kapatraping kukum
dipun-kêbat sira patih
angêtrapi saukumnya
aja kongsi kunjuk maning
marang panjênênganingwang
kajaba kang kukum pati

Lan kisas ngêtokkên marus
atas panjênêngan mami
pribadi ingkang ngêtrapna
apadene dhawuhmami
mring sira Sayid Markaban
sira patih ingsuntuding

Ngêtrapkên kawasaningsun
sarta parentahsun iki
dèn-bênêr lawan prayoga
anadene sira patih
yèn ana kawulaningwang
amurang yudanagari

Utawa dêgsurèng laku
tingkah siriking nagari
anarajang prentahira
ingkang wus sirawalêri
anuli sira trapana
kang bênêr prentahmu patih

Uwisa ana sirèku
aja kongsi kunjuk maring
marang panjênênganingwang
sira aywa tungkul patih
gyanta baurêksèng praja
ywa kandhêg gonmu dumbani

Sakèhing kawulaningsun
kang padha angrèhkên amrih
kamulyanirèng nagara
unggyannira angêtrapi
ngêtrapkên kawasaningwang
kèh parentahingsun patih

Têtêpana ing sadarum
saulahbawane patih
satindak lakuning kula
papatih kang dhingin-dhingin
kang wus kalakon prayoga
padha têtêpana patih

Pacuhan-pacuhan iku
hèh Sayid Markaban patih
sira sun-gawe papatya
barang gawe dènkasanggi
sapakaryaning papatya
aja ewah kaya nguni

Kang wus kalakon sadarum
pacuhan-pacuhan kyèhning
kawulaningsun sadaya
padha angèstokna sami
sakèhing pangwasaningwang
kang sunparingkên sipatih

Taha yèn datan miturut
datan ngèstokakên maring
tanapi yèn maidoa
kaplaksana prentahmami
sun-gawe pangewan-ewan
munggèng ngalun-alunmami

Mashur dhawuhe sang prabu
Sayid Markaban anangis
lon umatur pêgat-pêgat
gusti pun patik tan ngimpi
kalamun dadya warangka
kabina bodhoning dasih

Sang nata ngandika arum
nadyan bodho ujêr uwis
dadi sênêng parêngingwang
wis aja akèh pinikir
lungguha mor para raja
patih Markaban wotsari

lajêng nunggil para ratu
sang nata ngandika aris
sagung para raja-raja
punggawa mantri bupati
satriya paratmajendra
padha malungsunga sami

Iya marang patihingsun
dènpantês lawan watawis
sarta karyakêna wisma
dènpadha wismaning patih
inggal padha lêkasana
milungsung lan karya panti

Sang prabu jêngkar ngadhatun
kang rama lajêng kinanthi
ginarêbêg para kênya
ing sapraptaning sitinggil
gantya nganthi pramèswara
Sayid Markaban winarni

Kondur marang wismanipun
jinajaran ing prajurit
ginarêbêg para raja
dharat sagung para aji
maksih ngangge prajuritan
Sayid Markaban papatih

Cingak ingkang samyandulu
jinêjêl samargi-margi
andulu Sayid Markaban
ingkang anyar madêg patih
dadya tontonan samarga
jajaran wus notog panti

Mire kiwa têngên pintu
Sayid Markaban kang èstri
gupita dulu pra raja
bojone nora kaèksi
anulya ênêp sênthongan
dharodhog kalangkung ajrih

Ki Antyanta gènnya galur
criyose Markaban Sayid
kèndêl mangkya winursita
sadaya kang samya myarsi
ing sadanguning carita
suka rênane tan sipi

Gumuyu ambatarubuh
kêkêl nganti brêbêsmili
ana gèdhèg-gèdhèg eram
Cêbolang umatur aris
kala wau kyai mêdhar
kados sanès têmbung Jawi

Janganlah comèl mulutmu
bêrnanti beta marahi
mung punika kang kèngêtan
kathah panunggilannèki
punika têmbung punapa
Jawènipun kadospundi

Jêbèng iku têmbung Mlayu
dene ta têmbunge Jawi
jangan aja comèl ngomyang
mulut cangkêm bèrnanti
Jawa mêngko beta kula
marah nêpsu pukul gitik

Kêpalamu êndhasmu
biyar cikbèn baik bêcik
Mas Cebêlang duk miyarsa
sukèng tyas umatur aris
sumangga kalajêngêna
kang mocung mring sênthong cilik

Langkung ajrih yèn jinarah sang aprabu
gya Sayid Markaban
umanjing wisma pribadi
para raja dhêdhêg sajawining lawang

Nganti dhawuh Sayidin Markaban pangguh
lawan garwanira
sampun sinungan udani
sukaning tyas andhudhah pêpancènira

Antuk kalih dukat sigra dènnya tuku
mijil pupungkuran
lajêng marang pasar apti
atutuku sagung kang olèh-olèhan

Tangganipun warata ana wong satus
wus samya miyarsa
yèn Sayid Markaban dadi
patih mêngku sagung kang para narendra

Samya dandan sumewa ngladèni bikut
ana mênyang pasar
sasanakane kèh prapti
samya atur-atur sakawasanira

Nyai patih dènnya tutuku wus rawuh
pirang-pirang jodhang
nulya tinata ing ngarsi
para raja wus samya ngaturan lênggah

Wisma sêsak dhasar papanipun ciyut
bêdhah pagêr karang
andadak dipuntarubi
godhong jati têlasing buntêl tumbasan

Bak balèbèr prapta sajabaning lurung
datan dangu prapta
kakalih duta narpati
wong anggandhèk sarwi ngampil patadhahan

Lawan ngirit pipikulan sèwu pikul
jodhang pirang-pirang
wong gandhèk ngadêg sru angling
hèh ki patih dhawuhdalêm pakênira

Pinaringan busana lorodan prabu
myang jêng pramèswara
paparing panganan nangsi
matur nuwun kyapatih Sayid Markaban

Nulya sagung paparing tinampan sampun
gya Sayid Markaban
mangangge agêming patih
pangan sêkul ulam wus tinata samya

Datan dangu ana jajaran kadulu
gumrêdêg pacara
wanodya sèwu kaèksi
gugup para raja linggar sing lênggahan

Hurmat mêtu sang nata kang arsa rawuh
lawan pramèswara
tuwin sagung para putri
gumarêdêg gumuruh swaraning kênya

lajêng lênggah ing ngèmpèr sang Prabu Ngabdul
lawan pramèswara
sagung kang para narpati
lênggah munggèng tatarub gêdhong-gêdhongan

Kyanapatih makidhupuh lênggahipun
sang nata ngandika
patih garwamu nèng êndi
kinèn marak mring gustimu pramèswara

Mundur aris kyana patih awotsantun
panggih garwanira
pinardi marêg sang sori
nyai patih mopo pinêksa ing priya

Gya umarêk pramèswari ngandika rum
iki garwanira
kakang patih yu linuwih
maksih kêncêng apa durung darbe putra

Lon umatur Sayidin saha wotsantun
gusti gih punika
warninipun ingkang abdi
kidhung dèrèng sumêrêp ing tatakrama

Inggih dèrèng sapisan gadhaha sunu
pramèswari nabda
hèh kakangbok nyai patih
amajua ywa wêdi ywa taha-taha

Pramèswari Tejaswara nyandhak gupuh
payo-payo kakang
linggiha jajar lan mami
pan ginèndèng anulya tata alênggah

Baranarta dalêdêg saking kadhatun
myang saking pra raja
tuwin saking para putri
saking para punggawa paratmajendra

Saking mantri bupati angundhung-undhung
lajêng abujana
anutug sagung para ji
sukan-sukan sang Aprabu Ngabdulrahman

Bakda Ngisa sang Prabu Kosarsah rawuh
lawan pramèswara
lajêng samya tata linggih
patih Sayid Markaban anguswa pada

Bangun enjing kundurira sang aprabu
wusing lama-lama
adêgnya Markaban patih
langkung harja tata têntrêming nagara

Isih galur Markaban caritanipun
yèn tutugêna
têlung dina durung uwis
sabanjure mung kaya dongèng kewala

Mung daktutur pangrasaku wus kacukup
Ki Sali turira
inggih sampun anyêkapi
apa iya mangkono jêbèng Cobolang

Nêmbah matur kasinggihan ingkang dhawuh
raosing tyasamba
kadyangganing tampi wangsit
sakalangkung lêga tampi sih nugraha

Lir anggyaning sasangka kataman mêndhung
mangkya kapawanan
jaladara tan nglabêti
sagung candra anyunari sabawana

Dhuh sang luhung aksamanta ingkang agung
benjing-enjing amba
sakanca anyuwun pamit
badhe lajêng nuhoni sêdyaning nala

Ki Antyanta mèsêm angandika arum
rasaning tyasingwang
saupama wong abukti
durung tuwuk anggonku tamuwan sira

Nanging paran yèn ulun ngêguli laku
jêbèng nora liwat
muhung ing pandonga mami
lastariya salamêt sasêdyanira

Kang sinung ling mangênjali matur nuwun
kapundhi mastaka
dumadya jajimat pripih
gya mangarsa ngaras pada gantya-gantya

Myang Ki Wisma mring Ki Sali lingira rum
jêbèng yèn sambada
mampira ing dhukuhmami
Mas Cêbolang matur nuwun pangaksama

Mugi sampun andadoskên cuwèng kalbu
rèhning lampah-amba
sampun sawatawis lami
dèrèng paja dumugi ingkang sinêdya

Kyai Sali guguk pangandikanipun
jêbèng insa Allah
nora dumadya tyasmami
ulun uga nyangoni puja raharja

Matur nuwun Ki Antyanta ngandika rum
lah wawi bibaran
wus awanci lingsir ratri
tan cinatur ing dalu warnanên enjang

Bakda Subuh samêkta sarapanipun
wus samya manadhah
tandya sasalaman sami
maring para santri kang jagi nèng langgar

Bang-bang wetan Hyang Surya arsa jumêdhul
madhangi bawana
Cêbolang sarencangnèki
wus alinggar saking astana Nglaweyan

Ngidul-ngetan ngambah sawah têgal talun
mlipir padhusunan
nyabrang lèpèn agung alit
yèn kadalon nyipêng anèng padhusunan

Enjang laju lumaku sasambèn wuwus
Cêbolang lingira
kakang Saloka Nurwitri
dimèn nora krasa sayah ing lumampah

Ulun gilut ngandikane pra linuhung
nagri Ngèksiganda
tanapi saurutnèki
wantahane ginêlung pirang prakara

Kang sinung ling ulun èstu dèrèng gayuh
kang dènandhar cêtha
pami sêkul lam kabukti
ulam munggèng rampadan wus ngandhar-andhar

Kang anyuguh anggêlarkên namanipun
ing satunggal-tunggal
lan pikantuke mring dhiri
sukalila nuntên dipunraosêna

Sampun malih raosipun yèn kacakup
namung namanira
satunggal kewala lali
têmah kadho-kadho botên sagêt nêdha

Dongong jangur kadi tiyang gêtun ngungun
mila kawêdharna
wantahing piwulang Jawi
panggêlunge rema mêntas jinamasan

Kakang ingkang dhingin jalma wruh ing kukum
iku watêkira
adoh mring kanisthanèki
pamicara wèh rêsêpe kang miyarsa

Tatakrama ngêdohakên ing panyêndhu
kagunan kinarya
ngupaboga ing ngaurip
kalakuwan bêcik wèh ayuning raga

Ki Nurwitri Ki Salaka manthuk-manthuk
e e ora jamak
gangsal têmbung wus nyêkapi
nora rapal nora kawi gugu jarwa

Paran kakang mungguh raose galihmu
têka mupus rosan
kula ngêmbang-bolo yêkti
wangsalane Ki Panjangmas Ngèksiganda

Kadèk mau ngêmbang-nipah nir pamuwus
banjur kawistara
ngêmbang-salak sêmunèki
baleatma wangsalane Ki Panjangmas

Ki Nurwitri Saloka saya angguguk
Pala Kartipala
anut gumuyu nyêkikik
angling kula bêlo nut sêton kewala

Lampahipun wus awis mrangguli dhusun
ngambah ngara-ara
wana rancah suku wukir
jurang pèrèng runggut bondhot ngêmbak-êmbak

Lamun dalu sipêng planggrongan wana gung
trêbange tinatab
buron galak nyingkir têbih
têkèng enjang ganti-ganti kang narêbang

Purnamaning surya bidhal ngancas gunung
Kêndhêng ing duksina
saking mandrawa kaèksi
wukir alit wingit astana Majasta

Sinêrang wus praptèng sukuning kang gunung
miyat patêgalan
pasitrèn tumruna sami
tatanêman mawarna pinantha-pantha

Maraseba rajasèwu kusta talun
walingi sriwulan
garaita mas bêcici
kluthuk kêpok êbyar sidak pulut saba

Pala pêndhêm kênthang bili talês kimpul
gêmbolo gêmbela
uwi suwêg bêstul linjik
kaspe tela pêthak rêta wungu pita

Jwawut otèk canthèl jèpèn jagung têbu
timun pare ayam
waloh labu bligo krai
terong kopèk galathik lobak sêmangka

Cipir kara boncis kacang bayêm-sêkul
lombok krupuk cangak
tampar wudêl uprêt jêmprit
dhapuran pring papagêring pakarangan

Rampal ori pêting pêtung wulung tutul
ampèl gadhing jawa
gêsing anggêndani lêgi
ki cêndhani nyêkêl apus nyèngklak kuda

Mas Cêbolang lawan rencangira catur
praptèng têpinira
lèpèn Dèngkèng nèng ngandhaping
witing kamal pinggêt tilasing pusara

Samya cawuk cawuk toya raup wisuh
wênèh awak-awak
nahên ta ingkang winarni
pradikaning Majasta Jayamilasa

Wus wruh lamun ana dhatêngan linuhung
parentah mring semah
sadhiya sasêgah bukti
gya mring lèpèn mèt toyastuti yun Ngasar

Tumurun sing arga nèng lèpèn wus tundhuk
lawan Mas Cêbolang
sasalaman gênti-gênti
Ki Milasa wirangrong amanêmbrama

Tigas kawuryan kang prapti
manilakrama kaptèng-ngong
sintên sinambat miwah ing pungkur
tanapi kinapti
masputu sadayanya
Mas Cêbolang lon turira

Kyai dangu nama mami
pun Cêbolang rare ngloyong
asli Kilènpraga tlatah Kêdhu
yun mring Pranaragi
rencang catur namanira
pun Nurwitri Ki Saloka

Kartipala Palakarti
ulun duk mahawan anon
wukir alit pelag angunguwung
kadêrêng yun uning
tan etang bahyèng marga
dhuh risang wrêdha ujwala

Sintên sinambating kang sih
tanapi namaning dhepok
Milasa duk myarsa lingira rum
masputu pun kaki
nama Jayamilasa
pradikaning Ngèksiganda

Sinungan pakaryan aming
rumêksa tilas dhêdhepok
kang sumare arga Majastèku
atmajèng narpati
Majapait pamungkas
Dyan Jakabodho namanya

Sabêdhahe Majapait
tambuh solahe sang anom
lajêng anyêkabat jêng sinuwun
ing Têmbayat nguni
manjing agama Islam
sinung ran Sutawijaya

Tinuduh dhêdhepok wukir
Majasta praptaning layon
ran Kyagêng Majasta kang kinubur
nèng anggraning wukir
dene ta raganingwang
lamat-lamat taksih ganda

Kaprênah canggahirèki
Kyagêng ing Majasta dhepok
Cêbolang duk myarsa lon umatur
kyai yèn marêngi
ulun arsa jiyarah
mring astanèng sang minulya

Masputu langkung prayogi
bakda Ngasar lajêng mawon
maring pasareyan sun tumutur
wus samya wuluking
gya maring masjid wêkdal
bakda lajêng mring sareyan

Binuka kontênirèki
samya atur salam gupoh
maesan kalihnya manthuk-manthuk
tandha yèn tinampi
mila panggraitèng tyas
dudu santri sabarangan

Cêbolang sarencangnèki
nulya tahlil rêmpêg alon
tahlil wus paragat samya mêtu
atur salam malih
maesan dwinya ebah
manthuk-manthuk lir duk prapta

Sapraptanira ing jawi
Jayamilasa lingnya lon
masputu sadaya yèn saarju
lêrêm wismamami
gampil benjang-enjang
lajêng dumugèkkên lampah

Sêdhêng nir rapuhing dhiri
tan wontên winalangatos
Cêbolang sukèng tyas aturipun
sumangga ing kapti
sakarsa tan lênggana
nulya binêkta mring wisma

Sapraptanira ing panti
sasêgah sampun mirantos
tinata pandhapa munggèng salu
wusing tata lênggah
sumangga sawontênnya
wedang tanapi nyamikan

Sawontêne tiyang ardi
lumayan jampining kator
yèn wus minum wedang saenipun
kewala abukti
kang sinung-ling sadaya
rumahab mring sasêgahnya

Pakantuk sadayanèki
wus dumugi gya linorot
wedang ingêjogan dharanipun
lah-olahan tuwin
wowohan pinuliyan
katungka suruping surya

Mèt hèr kadas ayun Mahrib
kênthongan tinatap thong-thong
para tamu miwah santrinipun
sadaya mring masjid
bêdhuge wus tinêmbang
Ki Nurwitri tandya adan

Lagu lalagon Mantawis
kang miyarsa samya gawok
bantasing suwara êmpuk arum
cêp adan sunati
Mahribi bakda sunat
Cêbolang anulya kamat

Swara rênyah muluh rujit
ingkang myarsa samya lamong
nyênyêsing wardaya mawêtu luh
Milasa ngimami
tumêkanirèng Ngisa
bakda Ngisa pupujiyan

Dhikiran sêsêg mêlingi
paragat salaman gupoh
maring Kyai imam pra santri wus
mudhun saking masjid
ki wisma mring tamunya
ulun sumarah sakarsa

Punapi wangsul mring panti
punapi ngriki kemawon
kang sinung ling matur ulun nyuwun
sipêng wontên srambi
Ki Milasa parentah
hèh bocah santri dikêbat

Jupuka kalasa lêmpir
wedang kinang sata klobot
nyamikane pisan sak-nanipun
lan sunggata bukti
pra rencang gya tumandang
ngusung-usung wus tinata

Sampating panatanèki
anulya manadhah royom
rahab sadayanya wusnya tutug
ingundurkên aglis
anulya pamangsêgan
wedang sês miwah wawohan

Gantya tinata ing ngarsi
ki wisma lingira alon
suwawi rinurah dharanipun
pambirating amis
ginontor wedang kahwa
Cêbolang sakancanira

Wus mêndhêt sasukanèki
sambèn matur tatanya lon
sintên kang kagungan têgal talun
myang pasitèn tuwin
kêbon tanêman samya
tumruna dados wohira

Iba papajêngannèki
saundhuhan slawe kêton
Milasa angling aris inggih ulun
ingkang andarbèni
satirahing tinadhah
tatangga mancapat prapat

Sintên-sintêna kang apti
mêndhêt kang wus wanci ngundhoh
ulun sukalila nrusing kalbu
pramila basuki
kalis dursila ngrusak
malah tumut dhangir ngrêksa

Kamirahaning Hyang Widdhi
bêrkahdalêm sang akatong
tiyang sa-Majasta samya cukup
têntrêm tyase sami
kalis dursila murka
sumungkêm maring agama

Cêbolang umatur inggih
kang makatên kacariyos
jakat ingkang êsah trusing kukum
mupangat dunya-kir
anjawi kang punika
kamal têpining narmada

Wit Gêrêt têpunglang ngulit
ngarompyoh wingit kang sinom
paran suwadinya critèng dangu
Milasa mèsêm ngling
punapa dèrèng myarsa
cariyosing kala kina

Duk jaman ing Dêmak nagri
bilih dèrèng mirêng criyos
ulun badhe gêlar gotèkipun
rama duk suwargi
kamirêngakên lawan
lèlèh-lèlèh sasareyan

Cêbolang umatur aris
èstu dèrèng mirêng criyos
mugi kawêdharna ingkang turut
gih kula wiwiti
ingkangsupados têrang
wit Dipati Dayaningrat

Ingkang kêkitha ing Pêngging
pinundhut mantu sang katong
Prabu Brawijaya Majalangu
dhaup lan sang putri
Rêtna Pambayun ingkang
ibu putri saking Cêmpa

lajêng puputra kakalih
jalu abagus kinaot
awit timur gêntur tapanipun
ingkang sêpuh nami
Dyan Kêbokanigara
kang anèm Kêbokênanga

Sang dipati nulya lalis
putra kakalih padudon
pradondi agami ingkang sêpuh
Buda dènlênggahi
lajêng martapa marang
kawah-kawahing kang arga

Sabêdhahing Majapait
kilap taksih kilap layon
Dyan Kêbokananga amiturut
agami Islami
sarak Jêng Rasullolah
nèng Pêngging ngadêg Jumuwah

Gurunipun Sèh Sitibrit
sudara tunggil paguron
Kiyagêng ing Ngêrang Kyagêng Butuh
Kiyagêng ing Tingkir
catur saekapraya
kacriyos Jêng Sultan Dêmak

Miyarsa putra ing Pêngging
Dyan Kêbokananga mirong
sanggarungining tyas tandya ngutus
pinisêpuh nami
Kiyagêng Wanapala
sarta binêktanan sual

Pan namung tigang prakawis
sapisan paran kang dados
kaniyatannira tulusipun
angibadah aming
punapi melik marang
mandhirèng karaton Dêmak

Ping kalih Sultan wus uning
yèn maksih santanèng katong
kaping tri punapa sababipun
tan purun sumiwi
atuse kang dhadhawah
Ki Wanapala gya mentar

Sapraptanipun ing Pêngging
lawan Kiyagêng wus panggoh
sasalaman samya sukèng kalbu
tanya tinanya ris
Ki Wanapala blaka
ingutus risang jêng Sultan

Sinamar dhawuh narpati
dangu bêbantahan kawroh
suraos wus wikan niyatipun
Kiyagêng ing Pêngging
Ki Wanapala nulya
pamit mantuk marang praja

Matur mring jêng sri bupati
wigatining kang wawados
Kyai Pêngging èstu malih-kayun
ing lair nêtêpi
anggènnipun ngibadah
ananging batos sumêdya

Jumênêng sri narapati
sru bangkit nyamur lalakon
kathah aturira kang mrih lipur
dukaning narpati
Ki Pêngging winangênan
dwi warsa tartamtu sowan

Kacriyos kiyagêng Pêngging
mantuke utusan katong
lajêng katamuwan kadangipun
Ki Butuh Ngrang Tingkir
sabab mirêng pawarta
yèn Ki Pêngging tinimbalan

Mring Dêmak mopo tanapti
kadang tri samya kuwatos
bobolèh mrih ayu paksa puguh
sipêng kadang katri
tinanggapakên wayang
-bèbèr anyarêngi mangsa

Garwanipun Kyai Pêngging
wawrat wus sêpuh gya miyos
jalu langkung pelak angunguwung
nyarêngi drês riris
kinèn kèndêl ki dhalang
jabang-yi binarsiyan

Katur ing Kiyagêng Tingkir
pinangku ngandika alon
adhi anak para tuhu bagus
luhur dlajatnèki
bêgjane kang uninga
si kulup dakwèhi aran

Mas Karèbèt sutamami
kadang tri dènnya mardhayoh
ngantya sadasa ri nulya mantuk
tan lami Ki Tingkir
dumugi jangji seda
Kya Pangging sru susahira

Jêng Sultan Dêmak winarni
lami dènnira angantos
sowannya Kyai Pêngging dwi taun wus
tan ana sumiwi
jêng Sultan graita
kalamun têtêp balela

Kangjêng Sultan tandya nuding
ngêmban dudukaning katong
ingkang lumaksana Sunan Kudus
bêkta bêndhe nami
Ki Bicak kang wasiyat
saking marasêpuhira

Dipati Têrung ing nguni
tranging dhawuh nulya bodhol
praptanira Pêngging wus apangguh
lajêng bantah ngèlmi
Kya Pêngging kacêthikan
dènnya ngrangkêp pikajêngan

Ananging dipunandhêmi
Susuhunan Kudus gupoh
nyandhak sikutira kyagêng laju
binêlèk ngêmasi
Jêng Sunan nulya linggar
saking Pêngging tinututan

Sagung kulawarga Pêngging
bramantya yun bela layon
sabar tyas narimah napsu larut
awit kataman ing
prabawanya Susunan
sadaya mundur kasmaran

Kulawarganya Ki Pêngging
ngrukti layonnya pinêtak
lor-wetan dalêm prênahe
antawis sapta ri garwa
nusul sedaning raka
Mas Karèbèt kawlasayun
ingopenan pra sêntana

Binêkta nyi randha Tingkir
dadya katêlah namanya
Ki Jaka Tingkir namane
diwasa gung tarakbrata
nyi randha sung pitêdah
kinèn pruwita mukmin gung
Ki Jaka anulya mangkat

Dumugi Sela pinanggih
kalayan Ki Agêng Sela
kalangkung rêsêp driyane
sang Jaka pinundhut wayah
Ki Agêng nalikanya
nênêpi Ki Jaka tumut
siyang ratri tan apisah

Anuju sajuga ratri
Ki Agêng dangu Ki Jaka
ing saelingamu thole
kowe tau ngimpi apa
Ki Jaka matur blaka
nalika tirakat ulun
dhatêng arga Telamaya

Supêna katiban sasi
anyarêngi ardi gograg
gumaludhug suwarane
sanalika kula kagyat
paran wahananira
lah jêbèng bêcik impènmu
iku ratuning supêna

Babo suwita-a maring
kangjêng sultan nagri Dêmak
kono wahananing impèn
ingsun asung pandongarja
lawan pamintaningwang
wuri turun-turuningsun
kaparênga nyambungana

Marang wahyunira kaki
Ki Jaka matur sumangga
Kyagêng sru lêga galihe
wus linggar saking ing Sela
mampir Tingkir apanggya
lan kang ibu wus tinutur
dhawuhe Kiyagêng Sela

Kang ibu suka ngamini
kulup dakgawani rewang
supaya anuduhake
aku duwe kadang lanang
lurahing Suranata
aranne Kiyagêng Ganjur
bakal daktitipi sira

Mêngko lagi matun gagi
Ki Jaka gya mring pagagan
tumuntur matun gagane
dupi praptèng wanci Asar
mêndhung grimis dhumawah
Sunan Kalijaga langkung
cakêt têpining pagagan

Sarwi angandika aris
jêbèng ywa katungkul gaga

sabab sira bakal raja
amêngku tanah Jawa
wusing ngandika sang ulun
mentar datan katingalan

Ki Jaka gya mantuk aglis
cariyos mring ibunira
kamantyan suka galihe
bêja bangêt sira nyawa
olèh wahyu pitêdah
de kang angandika mau
Jêng Susunan Kalijaga

Dhuh nyawa mangkata aglis
Ki Jaka nêmbah wus mangkat
kêkalih kang ngiringake
praptèng Dêmak wus pinanggya
lawan Ki Ganjur tandya
mahyakkên wawêlingipun
kang ibu katur sadaya

Nagri Dêmak kang mandhiri
sampun putrane Rahadyan
Trênggana de jujuluke
Jêng Sultan Jimbun Pamêkas
Ki Jaka wus suwita
kanggêp langkung sihing prabu
pinacak lurah tamtama

Kang sarta pinundhut siwi
winênangkên ngambah pura
karsadalêm sang akatong
mêwahi wira tamtama
nanging mawi cinoba
nabok sirah banthèng rêmuk
kalêbêt wira tamtama

wontên tiyang Kêdhu Pingit
Dhadhungawuk namanira
warna sigug kau awon
wus komuk têguh digdaya
mring Dêmak yun suwita
dadya tamtama wus katur
lurahing wira tamtama

Ki Dhadhungawuk tinari
punapa purun cinoba
sinuduk sagah ature
Ki Jaka lajêng anyêlak
sarwi anyuduk sadak
ing dhadhane Dhadhungawuk
pêcah dhadha wus palastra

Tamtama kang anèng ngarsi
kinon namakakên katga
wus arang kranjang jisime
kauningan ing sang nata
bêndu mawinga-winga
Ki Jaka Tingkir tinundhung
saking ing nagara Dêmak

Wus mentar saking nagari
asru kaduwunging nala
ing solah kang wus kalakon
kalangkung kawêlasarsa
lampah tambuh sinêdya
praptèng rêdi Kêndhêng pangguh
lawan Kiyagêng ing Bêtah

Kiyagêng lingira aris
warnamu mèmpêr si kakang
Kyagêng Pêngging kang wus layon
namung bagus brêgas sira
ing ngêndi kang pinangka
Ki Jaka mêndhak rawat luh
wus katur sadayanira

Ki Jaka rinangkul aglis
nulya binêkta ing wisma
angaturi ingkadange
Kiyagêng Ngêrang praptanya
wus ingaturan wikan
Kyagêng Ngêrang ngrangkul gapyuk
kalara-lara karuna

Rapihing sadayanèki
Kyagêng Butuh Kyagêng Ngêrang
pitutur piwulang kasok
sarêng sampun pitung wulan
kinèn wangsul mring Dêmak
utawi mring Tingkir wangsul
Ki Jaka anulya mangkat

Praptèng jawi Dêmak nagri
mêlingkên wira tamtama
tinanya punapi katong
sampun andangu ragèngwang
tamtama wangsulannya
sultan dèrèng wontên dangu
Ki Jaka ngrêsing wardaya

Mring kancanya dum basuki
kesah malih saking Dêmak
praptèng ing Pêngging lampahe
ing dalu sare dêdagan
pasareyaning rama
dupi antuk kawan dalu
miyarsa swara têtela

Jêbèng umentara aglis
ngidul-ngetan yèn wus prapta
ing Gêtasaji cakête
kono ana wong dhêdhêkah
kaloka ing bawana
Kyagêng Buyut Banyubiru
sadhawuhe lakonana

Kagyat dènnira aguling
pungun-pungun lumaksana
gantya ingkang kacariyos
Ki Buyut lan putra angkat
kang nama Kimas Manca
asal saking ing Talpitu
sukuning kang Lawu arga

Dene ingkang asisiwi
anama Ki Jambaleka
kang gêntur kasutapane
inggih trahing Majalêngka
Mas Manca sinung wikan
têmbe dadya wrangkèng ratu
bakal ratumu mèh prapta

Padhepokan Toyawilis
têmbe yèn wus tigang candra
ênggonne nèng dhepokingong
iku kulup wus andungkap
jumênênging narendra
tanah Pajang kuthanipun
ratu sêkti mandraguna

Kineringan kanan kering
wingit singit karatonnya
kulup iku sajatine
têdhak Pêngging Dayaningrat
de pêpatihe sira
ingsun kang angreka besuk
tumuline madêg nata

sarêng sampun kalih ari
Radyan Jaka Tingkir prapta
ing Banyubiru inggale
pinundhut pinutra-putra
langkung ingêla-êla
sinadhèrèkkên satuhu
dadya rayine Mas Manca

Ki Buyut ing Toyawilis
trêsna sih ing kalihira
nêlas tapis piwulange
ing rèh jaya kawijayan
madêg ji kasampurnan
wusing jangkêp tigang tèngsu
Ki Buyut ngandikèng putra

Ênggèr wus mangsa sirèki
ngaton marang ramanira
ing Jêng Sultan Dêmak rêko
mumpung rêndhêng sri narendra
tartamtu nèng Parwata
sun-gawani sarat kulup
kang bakal dadi jalaran

Wawuhan lan sri bupati
Ki Buyut gya ngruwêg kisma
katêlah praptèng samangke
tilasing kang pakruwêkan
gya mêdal tirtamaya
pinêndhêtan rintên-dalu
toya botên lukak-lukak

Siti pinaringkên maring
Dyan Jaka miwah winêkas
yèn wus parêk praja anggèr
lan kadhaton ing Prawata
kisma iki jêjêlna
kupinge maesa-danu
masthi ngamuk mring Parwata

Wong sa-Dêmak datan bangkit
matèni maesa krura
iku margane sang katong
andangu maring ing sira
yèn kinèn matènana
mring maesa-danu mau
buwangên dhingin sitinya

Tamtu kêna kopatèni
lan dakwêhi kanthi tiga
Mas Manca dwi kadang ingong
Ki Wuragil namanira
katrine ran Ki Wila
iku kaponakaningsun
anake Buyut Majasta

Katêlu poma ywa nganti
pisah lawan sira nyawa
Ki Jaka langkung suka
manêmbah nuwun turira
Ki Buyut gya parentah
damêl gèthèk ingkang ayun
tinumpakan mring Ki Jaka

Wêdal samantên marêngi
Kiyagêng Majasta prapta
Banyubiru atitinjo
sarêng gèthèk sampun dadya
Ki Jaka kinèn mangkat
kanthi kadang tri tan kantun
anyarêngi kondurira

Kyagêng Majasta gya pamit
wus linilan tandya budhal
Kyagêng Buyut ngatêrake
winantu-wantu ing donga
wusnumpang gèthèk samya
toya lèpèn nuju agung
gèthèk milir nir sangsaya

Tan antawis dangu prapti
lèpèn Dêngkèng ing Majasta
lampahnya pininggirake
kèndêl sangandhapnya kamal
gèthèk lajêng cinancang
wontên ing wit kamal wau
Kiyagêng nulya tumêdhak

Ki Jaka sakanthinèki
umiring mring padhepokan
tigang dintên dènnya rèrèh
lajêng dumugèkkên lumpah
Jaka Tingkir Mas Manca
Wilatigta Wragil sampun
munggèng ing gèthèk sadaya

Kiyagêng ngatêr têpining
lèpèn sangandhaping kamal
sampun pamit sadayane
Kiyagêng nêngèng ngawiyat
dêdonga ing Hyang Suksma
miwah aparing pangèstu
pusara wus inguculan

Dhinadhung kang gèthèk milir
Kyagêng miyat witing kamal
pangandikanira alon
singgêt kupêng witing kamal
tabête kang kandharat
têkèng mangke taksih wujut
makatên gotèking bapa

Sadaya suka miyarsi
Mas Cêbolang aturira
Kyagêng Pêngging ing sedane
binêlèk sikut kang kiwa
Jaka Tingkir kadukan
linorod darajadipun
wit saking ampuhing sadak

Radi nyêmu raos wadi
Ki Milasa mèsêm lingnya
sumangga kang pramèng maos
Mas Cêbolang malih turnya
Ki Buyut kang minulya
dhêdhepok ing Banyubiru
sintên ingkang apuputra

Tuwin sinambating wangi
baya trahing witaradya
samantên kalangkungane
masputu criyosing bapa
risaking Majalêngka
putra angka wolulikur
nama Radyan Ariwangsa

wontên ing Pilang têtèki
anama Kiyagêng Pilang
nyêkabat Jêng Sunan Lèpèn
kabudan sampun sampurna
nandhang agami mulya
Jêng Susunan Lèpèn dhawuh
jêbèng sunlilani sira

Mratakkên sarengat Nabi
myang mêdharkên sasêngkêran
maring jalma kang wus salèh
nanging yèn mêdhar pingitan
sira mênyanga arga
aranne ing Banyubiru
parêk arga Gajahoya

Aranna Purwaka-sidik
sawusira mêdhar rasa
kungkuma ing sêndhang kono
kang katon biru hèrira
Kiyagêng tan lênggana
lajêng dhepok Banyubiru
mung Ki Buyut sêbutannya

dalêm sasêbutan kalih
wontên Pilang Kyagêng Pilang
nèng Hèrbiru sêbutanne
Ki Buyut ing Toyagêdhah
myang yasa padhêkahan
prênah êlèr-kilènnipun
winastanan Taruwangsa

Wafatipun bokmanawi
inggih wontên Toyagêdhah
awit wontên astanane
bilih saking padhepokan
kaprênah kidul-wetan
ngantos samangke lêstantun
pinundhi pinindha jimat

Wangsul borongakên maring
dhatêng kang pramèng surasa
namung samantên criyose
matur Kimase Cêbolang
samangke têdhakira
Kyai Buyut Banyubiru
kang dêdalêm Toyagêdhah

Panapi inggiha taksih
masputu taksih satunggal
Sèh Hèrcaramu wastane
puniku kaprênah canggah
sampun angragasuksma
sring rawuh ing Banyubiru
awis kang sagêd pinanggya

De kang dados jurukunci
rumêksa ing pasareyan
tunggil darah lawan ingong
sami darahing Majasta
nanging saking wanita
nguni wontên putra Galuh
Dyan Banjaransari nama

Pinundhut mantu Kiyai
Majasta sinungan prênah
nèng Taruwangsa dhêdhepok
dene ingkang dadya nipkah
muhung damêl curiga
sinêpuhan toya lugu
kang rumêmbês saking sela

Dumugi samangke taksih
wasta sêndhang Selakapa
tan kenging asat toyane
kathah ingkang ngalap barkah
nyêlupakên gêgaman
èstu agung sawabipun
ampuh gya ya kalis tinja

Kiyagêng sêbutannèki
ngantos dumugining wafat
nèng Taruwangsa makame
canggahipun ingkang wrêdha
wontên ing Toyagêdhah
ran Ki Suhud de rinipun
Ki Sahid nèng Taruwangsa

Mas Cêbolang duk miyarsi
gotèke Kyai Milasa
kalangkung adrêng karsane
ayun uning Taruwangsa
kalawan Toyagêdhah
alon matur dhuh sang luhung
bakda Subuh benjang-enjang

Kawula anyuwun pamit
muhung pangèstu paduka
myang ywa kirang pangaksamane
yun uninga Taruwangsa
kalawan Toyagêdhah
masputu kalangkung atut
kula kang ayun ngatêrna

Maring Taruwangsa tuwin
maring Banyubiru pisan
Mas Cêbolang sarencange
sangêt nuwun sukarêna
kèndêl wus samya nendra
saliyêpan myarsa bêdhug
titiga tangi sadaya

Mring paheran asusuci
miwah ngambil toya kadas
radi awal ing nêptune
Subêki sawusing bakda
sasarapan lumadya
jadah wajik wedang bubuk
kupat lonthong gudhêg manggar

Ulam ayam adhêm gajih
bubuk dhêle tigan ayam
mirantos ngancaran age
wawi masputu sarapan
sadaya kang liningan
samya tuturuh gya kêmbul
wus dumugi dènnya nadhah

Ki Milasa maring panti
ambejani mring rubiyah
kang anèng srambi mirantos
sawangsulira mring langgar
tamu wus nèng plataran
tandya budhal umun-umun
Cêbolang giris umiyat

