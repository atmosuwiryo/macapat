nama Pangran Amjad atmajèng narpati
Kajêngarêng praja
kêlunta praptèng ing ngriki
ngupaya kadang taruna

sang aprabu ngungun rikala miyarsi
wêkasan ngandika
yèn mêngkono iku bêcik
iridên mring ngarsaningwang

ingsun arsa anguningani pribadi
ya ta Môndaraka
wotsari lèngsèr sing ngapti
sapraptaning pangurakan

andhawuhkên timbalan sri narapati
pangeran ngandikan
kalawan Lurah Bahadir
kêkalih matur sandika

kerid prapta ngarsèng nata mangênjali
konjuk mukanira
sang prabu duk aningali
marang ing suwarnanira

Pangran Amjad sang sri sru rêsêp ing galih
lumuntur wilasa
dangu sinawang sang pêkik
wasana alon ngandika

hèh pangeran paran darunanya nguni
dene sira têmah
prapta ing kene pribadi
tan mawa kondhang sajuga

sang pangeran matur sarwi mangastuti
ngandhar lampahannya
miwiti malah mêkasi
wêkasan prapta ing praja

Gêniradya pisah lan kadang taruni
marmanta ngalaya
yayah ngayam-ayam lalis
ngupaya datan kapanggya

parmaning Hyang ulun pinupu ring grêji
ingkang tuhu wêlas
anggung mêmulang mêmêling
tatacaraning prajendra

sabên ari yèn amba nuju kêkaring
grêji atut wuntat
môngka kancuh iring-iring
grêmani lampah kawula

dupi sampun antawis antuk satèngsi
nujwari sajuga
ulun lêledhang pribadi
dhatêng bèji pasiraman

wangsul ulun ing margi kêpêthuk èstri
mudhendah ing warna
manah kawula kagimir
wanita darbe panêdha

mring kawula lamun panuju ing kapti
tumutur saparan
wit dahat kewran pun patik
têmah nuruti paminta

lampah amba praptèng wisma pinggir margi
kinunci kang dwara
ulun kèndêl ngajêng kori
wanita anyiptèng driya

yèn punika pagriyan ulun sajati
marma gya pitanya
inggih kawula akêni
nging amba akarya gêlar

samudana kang mrih cuwa tyasing èstri
pangangkah kawula
kalamun dangu ngêntosi
tan srantos nuntên wisata

duk miyarsa kênya tan daranèng kapti
sigra ngambil sela
binêjat kancinging kori
malêbêt dhumatêng wisma

amba kantun nging pinêksa anuruti
manjing jro pathika
uninga cawisan bukti
kawula kalangkung maras

ing wasana pun kênya angajak bukti
nginum sasukanya
kawula sarat ngecani
ing antawis dangu prapta

ingkang darbe wisma Ki Lurah Bahadir
amba kinèn mêdal
tinakèn woding wigati
kawula sajarwèng warta

Ki Bahadir dahat wêlas mring pun patik
kinèn anglajêngna
mong suka sakapti-kapti
kalawan èstri punika

dene amba sampun winulang winêling
ing rèh wêwisikan
dhumatêng lurah Bahadir
dados nir sandeyèng driya

nulya wangsul kapanggih lan wau èstri
sakamantyan suka
tan dangu Bahadir prapti
abusana cara rencang

nitya pucat kawistarèsmu arda jrih
sakala kawula
marpêki anggitik ririh
ananging èstri punika

tan darana narambul tumut gêbagi
ing sarosanira
tan mawi wêlas sakêdhik
langkung ngrês manah kawula

sanalika amba rêbat ponang gitik
purwaning bojana
luwaran linorot sami
praptèng ratri kacarita

èstri wau nalikarsa mapan guling
mimba mring panirat
myarsa pangoroking janmi
pinarpêkan atêtela

lamun ingkang ngorok Ki Lurah Bahadir
pun kênya bramantya
saksana wangsul mring bilik
sigra dènnya ngambil pêdhang

ulun tanya mèt pêdhang binaktèng pundi
pun kênya maluya
ayun kinarya mêjahi
dhatêng rencang têtumbasan

ulun kagyat sigra mentar anututi
gung ngrapu ngrarêpa
nging pun kênya botên lilih
malah lalu andaluya

wit don ulun mrih wilujênging Bahadir
amba samudana
arsa mêjahi pribadi
ring kang ngorok asênggoran

pêdhang sampun sinungkên kalayan gampil
dyan sami lumampah
praptèng gyan Bahadir guling
pêdhang gya kawula ayat

enggal ulun tigaskên murdaning èstri
pêjah kapisanan
wangke rêbah andhawahi
Bahadir kagyat sakala

sigra tangi têtanya dhatêng pun patik
aluraning nalar
kawula sajarwa jati
ing purwa madya wasani

Ki Bahadir sru suka sukur ing Widhi
wangke sanalika
binucal dhatêng Bahadir
amba ngêntosi nèng wisma

praptèng wanci enjing dèrèng wontên prapti
ulun sampun nyipta
kalamun Lurah Bahadir
kacêpêng dening unjêman

mila ulun makêtêr tyas kêtir-kêtir
kêsaru miyarsa
undhang-undhanging nagari
kalamun dintên punika

yun ngêtrapkên pangisas Lurah Bahadir
awit kawanguran
dènnya mêjahi sujanmi
sakala datan darana

gupuh-gupuh kawula umarêk maring
ngarsèng môndaraka
ingkang arsa anêlasi
ulun umatur sajarwa

duk miyarsa priyantun singanagari
ing atur kawula
kandhêg dènnya yun nêlasi
sande pamêgating atma

ing wasana amba lajêng tampi dhawuh
kalihan Lurah Bahadir
marêk ngarsèng jêng sinuhun
têlas ature sang sigit
ya ta jêng sri narakatong

duk miyarsa kalangkung dènira ngungun
wêkasan ngandika aris
hèh pangeran wruhanamu
sasuwene sun miyarsi
dèn ta angandhar lêlakon

kang sakawit bangêt wêlase tyas ingsun
dera nêmahi bilai
kalawan kadang ta iku
praptèng wêkasane mangkin
karya lêga bungah ingong

de lêlakonira dadi marganipun
ingsun wanuh lan sirèki
ing samêngko karsaningsun
mungguh dosanta sayêkti
sun apura trusing batos

Si Bahadir sun balèkkên lungguhipun
lulus lêstari nglurahi
sagung abdi gamêl ingsun
wit saka lêgawèng ati
têtêp ngantêpi wiraos

samantara narendra sigra adhawuh
marang wadya sanagari
mangkana andikanipun
rêngên ta hèh wadya mami
gêdhe cilik tuwa anom

wruhanira ing samêngko karsaningsun
Si Amjad sun junjung linggih
dumadya pêpatih anung
sun wênangkên misesani
saisine prajaningong

sun pasrahi ya bang-bang pangalum-alum
para wadya sanagari
tumanggap asaur manuk
mangayubagya wotsari
ya ta risang prawira nom

ya Sang Pangran Amjad tur sêmbah anuwun
kalinggamurda pinundhi
ngandika malih sang prabu
dhuh Amjad dèn nrimèng batin
dipun sukur mring Hyang Manon

yèku môngka pituwase tindakipun
ramanta kang datan adil
pangeran wotsari matur
pun dasih darmi nglampahi
mêmundhi sihing sang katong

wêkasaning pangandika sang aprabu
Amjad sira sun lilani
nganggoa kuwasaningsun
môngka sarana ngulati
marang kadangira anom

Si Pangeran Asad dimène katêmu
Pangran Amjad nyandikani
ya ta ing antara sampun
luwaran dènnya tinangkil
sri nata kondur ngadhaton

patih miwah pra punggawa bubar sampun
sowang-sowang samya mulih
ya ta wau kang winuwus
risang anyar madêg patih
kontap tyas tama kinaot

para wadya ing Gêniradya sadarum
mangayubagya mêmuji
kadarmaning patih anung
kaonang-onang mumpuni
mêmpan ing rèh karahayon

kacarita Pangran Amjad sampun dhawuh
undhang-undhang sanagari
yèn ana janma kang ngaku
wikan miwah dèn dunungi
marang kang rayi sang anom

yêkti antuk ganjaranira sang prabu
winisudha ing palinggih
nanging undhang-undhang wau
wus lami nir deya yêkti
nahan gantya kacariyos

Pangran Asad wus dangu antaranipun
dènira nandhang prihatin
dupi praptèng mangsanipun
kurban maring gunung gêni
para janma wus mirantos

gêgununganing janma kang nêmbah latu
mung juga Behram wêwangi
matah miranti parau
winotan gêgramèn sami
dene ta sang prawira nom

linêbêtkên ing grobog kinunci kukuh
dinunung kalangkung rêmit
munggwing dhasaring parau
ya ta Sang Amjad winarni
sampun miyarsa pawartos

angkatira pra janma mring arga latu
sigra tumindak pribadi
galedhah sagunging jungkung
nging kang rayi tan pinanggih
dadya sru duhkitèng batos

ing wasana sang pangeran sigra kondur
Behram pêparentah aglis
bêdhol jangkar murwèng laku
rikang palwa antara ri
katêmpuh ing angin awon

ombaking we walikan kadya kinêbur
baita kasasar têbih
Behram awas dènnya dulu
palabuhan Majan nagri
kang jumênêng ratu wadon

Sri Marjane puniku sinambat ing rum
Behram sangêt dènira jrih
lêrêb ing muara ngriku
karana sri nata dèwi
dahat sêngit trusing batos

marang janma kang samya mangeran latu
Behram kewran ing pambudi
arsa nglajêngakên laku
kocaking samodra misih
dadya pangrêmbugnya diyon

ana rêmbug marêk ring sang ratu ayu
samudana dagang janmi
kari sajuga abagus
yèku môngka ili-ili
dènira prasamya manggon

nèng muara anganti sasirêpipun
ombaking kang jalanidi
sadaya wus samya rêmbug
ya ta palwa sampun minggir
sigra labuh jangkar manggon

Pangran Asad sigra winêdalkên sampun
sing grobog dèn busanani
cara batur tukon lugu
angiras minôngka carik
kunêng gantya winiraos

prajèng Majan angongkang ing samodra gung
tamanira langkung asri
pêpak ingkang tanêm tuwuh
ambanjêngpraptèng pasisir
taru-taruna sri tinon

nahan rarasing udyana
samana sri nata dèwi
nuju lêlangên nèng taman
uninga baita prapti
gya utusan nimbali
kang môngka pramukanipun
ya ta Behram winarna
wus samêkta yun sumiwi
lan Sang Asad laju kerid sanalika

praptèng ngabyantara nata
wotsari konjêm ing siti
prabu rara duk tumingal
mring citranira sang pêkik
kasmaran ing panggalih
sinamun ngandika arum
paran ta sêdyanira
rêrêp nèng muara mami
Behram batur ing purwa madya wasana

ing wêkasan aturira
dhuh gusti sang misudhèng sih
kawula adarbe rencang
têtumbasan jalu pêkik
ya ta sang rajaputri
mring Pangran Asad nabda rum
sapa ta aranira
Pangran Asad amastuti
dhuh pukulun pun Asad nama kawula

sri kênya nungka ngandika
saka ing panyawang mami
sirèku sugih kawignyan
ingsun arsa ngudanèni
têtulisanirèki
Pangran Asad awotsantun
dyan nitra nèng dalancang
amarna têmbung palupi
pan mangkana unèn-unèning pustaka

janma nandhang calaina
tarkadhangan asring bakit
anyingkiri jalêgongan
kang awas netranya asring
kalêbu ing piranti
kabalowok sukunipun
wyajana agamèslam
sring manggih wisaya wèsthi
tiyang kapir kadhang antuk kadrajadan

tiyang gêndhêng sring kabagyan
janma bijaksanèng budi
anêmahi kasangsayan
para sarjana linuwih
tan sagêd mitulungi
angêntas priyangganipun
saking ing kasangsayan
mrang waling kasrakat dening
sampun prapta takdiring Hyang Maha Mulya

purna ing panitranira
katur jêng sri nata dèwi
eram dènira tumingal
têtulisan langkung apik
myang lukitèng kintaki
karya karaosing kalbu
babaganing sanepa
têmahan sang rajaputri
lunturing sih wilasa mring sang pangeran

sri kênya alon ngandika
Behram sun tanya sayêkti
mungguh iki baturira
apa sira turkên mami
Behram matur wotsari
dhuh pukulun amba nuwun
owêl yèn kadhindhala
duk miyarsa rajaputri
turing Behram dinalih liwat diksura

marma dahat dukanira
tan mawi ngandika malih
pangeran sigra cinandhak
binêkta kondur tumuli
praptaning kênyapuri
risaksana paring dhawuh
pêpacuh marang Behram
yèn nganti rêrêp ing ratri
palwanira tinunu sami sakala

Behram tyasnya sru duhkita
tambuh ing solahirèki
sigra wangsul mring muara
tata-tata amiranti
ya ta sri nata dèwi
sakondurira dhêdhawuh
kinèn asaos dhahar
pangeran binêkta maring
jro pathika kalilan lênggah satata

nanging mopo kipa-kipa
pinêksa têmah nuruti
sri kênya nabda mèt prana
duk mau sirèku dasih
samêngko dadya sisih
lah caritakna lakonmu
sayêkti kaelokan
wit surasaning kintaki
tulisanta kang katur marang manira

wèh tuwuhing panggraita
anèhing lêlakon pasthi
Pangran Asad awotsêkar
dhuh gusti sri maha dèwi
lêrês pangandika ji
anèhing lampahan ulun
tansah nandhang sangsara
cakêt pacanganing pati
mangkya luwar saking sih paduka nata

pangran angandhar lampahan
jinalèntrèh ing sakawit
asli kalairanira
miwah ingkang asêsiwi
lan kang raka sang pêkik
tansah dènnya rakêt rukun
myang ibu narèswara
dènnya silar silastuti
atêmahan antuk dêdukaning nata

wurungira pinêjahan
jalaran nganèh-anèhi
wêkasan pisah lan raka
pinikut wong nêmbah agni
datansah pinisakit
dupi wêkasaning taun
arsa kinarya kurban
dhumatêng prabata agni
ing wasana praptèng ngarsa padukendra

têlas turnya Pangran Asad
sri kênya ngandika aris
hèh pangeran wruhanira
sanadyan sun bangêt sêngit
marang wong nêmbah agni
nging misih bêcik trap ingsun
sarèhning mêngko dahat
nganiaya mring sirèki
paripaksa misesa kinarya kurban

marma ingsun aprasapa
ing salawas ingsun urip
arêp amung mêmungsuhan
ya ta abdi kang cêcawis
dhaharan wus miranti
sri kênya lawan sang bagus
parêng dènira dhahar
lan rêrasan warni-warni
nutug purna luwaran dènnya bojana

mangkana Pangeran Asad
duk ing wanci sampun ratri
nulya mêdal mring udyana
lam-lamên dènnya umèksi
srining kang sarwa sari
lumrèng gônda marbuk arum
angèbêki udyana
tan dangu maring botrawi
wusing suryan anendra nèng parumputan

nahên ta gantya winarna
Behram sakondhangnya sami
kêpêksa dènira mangkat
wit ajrih dhawuhing sang sri
tinundhung mentar aglis
dahat dènira gêgêtun
kelangan Pangran Asad
Behram parentah ring dasih
mrih mèt tirta môngka sangu nèng samodra

kang kinèn wus lumaksana
maring patamanan aglis
dyan mènèk ing pagêr bata
sarwi manggul tongnya sami
sapraptaning parigi
kagyat dènira andulu
janma kapati nendra
nulya dèn iling-ilingi
datan pangling kalamun Pangeran Asad

kapitèng tyas sanalika
sigra samya andum kardi
ana ingkang mèt udaka
winadhahan tong miranti
wênèh ngêpung sang pêkik
ing antara dupi rampung
tong wus pinanggul pundhak
kang ngêpung dyan mikut aglis
sang pangeran binêkta mungkur sing taman

garagapan sang pangeran
langkung kagyat datan uningèng gati
têmah kewran ing tyas kuwur
sumrêpêt panonira
ing samarga linarak-larak sang bagus
sêsambat tan piniyarsa
ya ta wus praptèng jaladri

binêkta munggah ing sampan
winêlahan sêngkut mrih enggal prapti
samantara prapta sampun
ingpalwanira Behram
para kondhang samya asora ing wuwus
ki lurah bingah-bingaha
pun Asad kacêpêng malih

Behram sèwu datan nyana
lamun Asad bisa kapikut malih
nging tan tanya nalaripun
mung kasêsa parentah
maring dasih pangran rinantea gupuh
sakala ambabar layar
mangkat maring gunung gêni

ya ta gênti ginupita
nata dèwi andangu marang cèthi
de Asad tan na kadulu
parêkan awotsêkar
sang pangeran dènnya mijil sampun dangu
sri kênya dhawuh ngupaya
mawaa sêsuluh sami

pra parêkan gita-gita
mawa oncor ting klêncar angulati
sang pangeran tan kapangguh
sang sri maras ing driya
sigra tindak priyôngga mawi dinulur
pra parêkan mawa pandam
ingubrês mêksa tan panggih

ya ta danguning antara
para cèthi prapta têpi parigi
andulu ana sêpatu
dyan kinèn angambila
pinariksa marang sang sri murtiningrum
tan pangling lamun punika
agême Sang Asad yêkti

prabu rara duk uninga
satêpining guskara rècèh warih
lir labêting janma ngangsu
sakala anggraita
bokmanawa Behram kang mikut sang bagus
enggal utusan mariksa
yèn palwanya Behram maksih

tan dangu caraka prapta
tur uninga yèn Behram sampun anis
angkatira sampun dangu
sadèrèngipun bidhal
mawi nuduh kondhang kinèn ngambil ranu
dhatêng guskarèng udyana
sri kênya duk amiyarsi

kadgada sakala ngagnya
mring kapitan kinèn tata miranti
kapal prang cacah sapuluh
ingkang sampun samapta
nèng muara dèn sampat sapranti saput
rajaputri benjang enjang
tindak mring palwa pribadi

ya ta kang tampi parentah
gya mêmatah kapitan myang pra upsir
tanapi awak parau
sakala wus sawega
tan kawarnèng ratri prapta enjingipun
sang sri tumrah maring palwa
sinasmitan mancal aglis

sri nata dèwi ngandika
mring kapitan hèh wruhanira kaptin
mungguh iki karsaningsun
arsa anglut saparan
paraune juragan kang mau dalu
mancal sing muaraningwang
yèn sira bangkit nututi

anyêkêl marang juragan
yêkti bakal gêdhe ganjaran mami
nanging lamun tan kapikut
ywa sira takon dosa
umurira yêkti ingsun karya liru
kapitan matur sandika
kêras lampahing palwagni

duk antuk lakon sadina
praptèng kalih ratri tan ana kèksi
dupi tigang dalunipun
marêngi wanci enjang
baitane Behram samana kadulu
ya ta palwa prang sadasa
sarêng marpêki angrampit

Behram wus anyiptèng driya
yèn palwa prang sadasa kang angrampit
punika titihanipun
sri naranata kênya
anututi Pangeran Asad puniku
milarda kewraning driya
mangkana locitèng ati

yèn Asad misih katingal
datan wurung sun nêmahi bilai
ananging lamun linampus
sayêkti kawistara
dadya Behram parentah mring kondhangipun
Asad nuli uculana
gawanên mring ngarsa mami

rajaputra praptèng ngarsa
Behram ngucap iki kang mawa kardi
dêdukane ratu ayu
tansah karya rubeda
rasakêna tibaning wêwalês ingsun
sang pangran sigra cinandhak
ginêbyurkên ing jaladri

kacarita Pangran Asad
wus kaloka wignyanira ngêlangi
marma tan kewran ing kalbu
nglangi anèng samodra
nut ing ombak ing antara dangu sampun
praptèng pinggir sigra mêntas
dahat sukurirèng Widhi

bagya antuk pitulungan
dene bakit mêntas saking bilai
uwal sing têkêmanipun
janma kang bêk niaya
pangran nulya alukar busananipun
sadaya wus pinêrêsan
sigra ingêpe nèng curi

sarwi ngayêmkên sarira
gung rinasa laksitanirèng dhiri
ya ta busana rinasuk
sigra dènnya lumampah
alon-lonan nut tirahing samodra gung
tancêbing cipta narima
rumantam ing tyas ngèngêti

wasitèng para sotama
sidhi sêtya katrimèng tapa dadi
jalaran tuk nugraha gung
garang kuncarèng praja
kartartèng tyas rumakêt ing rèh rahayu
tinut tinulad sasama
kasumbagèng rat dibyanting

nulya anon ana marga
gya tinurut kongsi sawatara ri
lumampah ijèn sang bagus
tan kapêthukan jalma
kang dhinahar mung wowohan kang tinêmu
saananing pinggir marga
miwah satêpining kali

ing wêkasan lampahira
praptèng praja sang pangran datan pangling
yèn iku nagaranipun
wong kangnêmbah dahana
yèku prajèng Gêniradya kalanipun
pangeran nandhang sangsara
siniya têmah gêng kingkin

rêrimbaganing tyas mangkin
sang pangran yun mèt têpangan
mring kang bôngsa Islam bae
wit panggalih langkung jinja
mring wong nêmbah dahana
mèngêt duk jinabung alus
dening pothèt kaki tuwa

samana wus wanci ratri
pangeran nyiptèng wardaya
warung wus atutup kabèh
pakèwêt mamrih pondhokan
têmah puntoning driya
ngupaya patyastana gung
ingkang ana cungkubira

môngka sipêngan ing ratri
ya ta wau kalêrêsan
antuk patyastana gêdhe
miwah akèh cêcungkubnya
anulya pinarpêkan
samantara manggih cungkub
kang korinya nuju mênga

pangeran malêbêt aglis
nyipêng ing dalu punika
kunêng kacarita mangke
Behram lan sakondhangira
nèng palwa tanpa daya
kinupêng kapang akêpung
ing palwanira sri kênya

Behram gya parentah aglis
angrucati layarira
samya ginulungan kabèh
tôndha tan nêdya lumawan
anungkul srah jiwangga
ya ta wau ratuayu
miwah mring praunya Behram

sru sêrêng pangandika ji
hèh Behram kliwat dursila
nèng ngêndi Si Asad mangke
yêkti sira kang andhustha
kalamun tan sajarwa
kalakon palwanta rêmuk
sira sun kêlêm samodra

gumêtêr Behram turnya ris
dhuh gusti ulun upata
datan uninga dununge
yèn paduka tan pracaya
sumôngga kagledhaha
baita amba pukulun
sri kinya gya ngagnyèng wadya

anulya dèn galedhahi
gêmêt pangupayanira
ananging nyata sêpine
Pangran Asad tan kapanggya
ngungun sri nata kênya
saking sangêtirèng bêndu
Behram arsa pinêjahan

nanging sande awit saking
marêm ambêskub baita
lawan saisine kabèh
Behram mung sinungan sampan
sajuga sakancanya
sri nata anulya kondur
dahat ruditèng wardaya

sapraptanirèng nagari
anyêbar pra wadyabala
kinèn ngingsêpa wartane
pangran kang dadya woding tyas
nahan malih winarna
Behram lampahira sampun
praptèng têpining udaya

minggah mring dharatan sami
gancanging ruwi wus prapta
Gêniradya nagarane
kaparêngan ratri masa
ngupaya patyastana
môngka pasipêngan dalu
kinarya ngêntèni rina

dilalah karsaning Widi
sira Sang Pangeran Asad
durung tutug lêlakone
dènira nandhang sangsara
dumadak sira Behram
dènnya sipêng anèng cungkub
nuju dununge sang pangran

dupi Behram anglêbêti
uninga ana wong nendra
kasasaban ing kêmule
saking gumêdêring swara
pangran wungu anyapa
ya ta Behram duk angrungu
datan pangling yèn punika

suwaranira sang pêkik
marma mangsuli mangkana
lah dalah kêtêmu manèh
nèng kene angenak-enak
Asad kang kaya sira
anggung gawe ara-uru
rubeda rubêding driya

iya sira taun iki
nora sida dadi kurban
nanging taun ngarêp manèh
lah môngsa wurunga dadya
kurban mring dewaningwang
pangeran sigra pinikut
kang tutuk jinêjêl wastra

mrih datan bangkit anjêlih
nulya sinungkên mringkondhang
ya ta praptèng antarane
gagat bangun sigra mangkat
Behram sakancanira
mring wismaning kaki pikun
nguni kang karya paeka

nyimpang mêdal margi alit
datan kauningan janma
ya ta wus praptèng wismane
kaki tuwa kawan dasa
kang ngadhêpi dahana
sanalika sang abagus
pinarnah unggyane lama

Behram wus sajarwa jati
marang ki juru misaya
lampahanya sadayane
ing purwa madya wasana
dènira kêtiwasan
wêkasan palwa binêskub
saisine mring sri kênya

ki tuwa wus marentahi
marang karo sutanira
Bostane lawan Kapame
anggitiki sang pangeran
lir kang wus kalampahan
kawarnaa sang binagus
tambah mohitèng wardaya

tansah udrasa mèngêti
laksitaning kang sarira
katula-tula têmahe
tan dangu antaranira
sang pangeran uninga
Bostane amawa gêbug
kalawan roti sajuga

miwah tirta munggwing guci
kalangkung marasing driya
datan sarônta Bostane
anggitiki pungkurannya
Sang Asad akaruna
sêsambat amêlasayun
yayah mas kentar ing tirta

suka lila kewala milalu lalis
timbang ngantak-antak
wasana ngandika aris
dhuh wong ayu kang jatmika

aywa tanggung patènana bae mami
wasisan sidakna
tan môngga sesa sayêkti
urip dêdawa sangsaya

dhuh kakang mas Amjad ulun ngrumiyini
anêmah palastra
kantuna wibawa mukti
Bostane dupi miyarsa

kathah-kathah sêsambatira sang pêkik
trênyuhing tyasira
tumuwuh wêlas marma sih
têmah tumuntur karuna

sigra nyandhak wastra sinasabkên aglis
pungkuranya pangran
sarwi aturira aris
dhuh tuwan kang kawlasarsa

kula nyuwun pangapuntên ta sang sigit
gèn kula milara
ingkang sampun-sampun nguni
miwah kang nêmbe punika

anggèn kula dados purun amisakit
saking jrih mopoa
parentahing bapa yêkti
nandukkên paekandaya

pun baparda gêthing mring bôngsa Islami
marmanta paduka
siniya-siya kapati
têmah arsa dadya kurban

salaminya sabên wêkasaning warsi
praptanirèng môngsa
tumanggap santuning warsi
bôngsa kula samya kurban

mring sagantên biru lan mring gunung gêni
janmèslam satunggal
sarana dipun pêjahi
kangge mêmulyèng dewanya

ing samangke kula pratiknya sayêkti
tan yun dur laksana
duraka maring Hyang Widhi
ulun cêgah salaminya

datan ketang sinartu wong tuwa sami
tuwan sêksènana
wit sajatosipun inggih
batin kula sampun Islam

sampun lami gèn kula pruwita maring
rencang têtumbasan
dhêdhêmitan langkung wêrit
lampahing agami Islam

mila dahat pangajap-ajap ing batin
tuwan mugi karsa
nglajêngakên paring wangsit
wasitèng agami tuwan

miwah mugi pinarêngna dening Widhi
aparing jalaran
kula sagêd angluwari
ing papa cintraka tuwan

Sang Pangeran Asad dupi amiyar
Bostane pratignya
malik tekade prêmati
ngantêpi agami Islam

miwah arsa angêntas saking bilai
rajaputra dahat
suka sukur ing Hyang Widhi
wasana alon ngandika

dhuh Bostane bangêt panarima mami
mring pitulungira
lan bangêt sukuring ati
dènta amalik agama

muga-muga linulusna dening Widhi
sêdyanta utama
têmên tumanêm ing ati
nêtêpi agama mulya

ywa sandeya têmbe yèn padha basuki
suka sun mulanga
ing agama kang utami
môngka pikukuhing gêsang

pangran sigra ngruwi aluring lêluri
kalairanira
miwah ingkang asêsiwi
sumawana laksitanya

dera tansah katula-tula katali
mula bukanira
tinutur sadaya titi
têkèng pisahe lan raka

duk miyarsa Bostane angrêsing ati
saya wêlasira
myang piduwunge tan sipi
dènnya nguni amilara

Sang Pangeran Asad angandika malih
Bostane wruhanta
mung kari sak nil kang dadi
sandeyane tyas manira

kadangira Si Kapame yakti misih
sabên dina prapta
milara mring awak mami
kaya ngadat sabênira

lah ta iku borong pitulungta yêkti
Bostane turira
sampun sumêlang ing galih
kula ingkang atanggêla

botên-botênipun Kapame mariki
pangran duk miyarsa
dahat asrêping panggalih
ya ta Bostane wisata

dyan manggihi Kapame kapurih mari
yya maning nangsaya
mring pangran wosing wigati
wus winêcakkên sadaya

kacarita Bostane ing sabên ari
kapanggih sang pangran
myang sêsuba sarwa bukti
ngacu ngincih woding srêdha

rajasunu kamantyan astamèng kalbu
dènnya datan nyana
Bostane dahat gumati
nahan nuju juga ri Bostane prapta

sêdyanipun karya sukanya sang bagus
amawa punjungan
dhêdhaharan warni-warni
anggur adi lah-olahan myang wowohan

ya ta wau ing antara sampat sampun
dènira anata
anulya sami binukti
Kèn Bostane sakalihan sang pangeran

suka nutug lir punagi kalihipun
dangu arêrasan
Bostane turira aris
dhuh pangeran dipun sukur mring Hyang Suksma

kula matur saèstunipun sang bagus
sarira paduka
kados mèh tumraptèng wanci
luwar saking bêbaya papa sangsara

jatosipun kang jumênêng patih anung
ing ngriki punika
inggih rakanta pribadi
Sang Pangeran Amjad kang ambêk utama

dadosipun patih antawis sataun
sarêng lan praptanta
ing ngriki ingkang rumiyin
nanging raka paduka datan uninga

sababipun sing rêmit pangrimatipun
nèng ngriki punika
marma sarèhning samangkin
kula sampun rumasuk agami tuwan

marma ayun tulung dhatêng padukèstu
angaturi wikan
mring rakanta jêng dipati
kang saèstu tuwan lajêng tinimbalan

têmahipun luwar saking bêbaya gung
pangran duk miyarsa
sakala trênyuh ing galih
karêrantan ketang trêsnanirèng raka

suka sukur karsanirèng Hyang Maha Gung
dene ingkang raka
antuk kamulyaning dhiri
dadya patih wisesa ing Gêniradya

ya ta wau sang pangran angandika rum
dhuh Bostane sira
nyata sih mring kawlasasih
pitulungta yêkti dahat sun tarima

tan wun besuk sirantuk wêwalês tuhu
timbanging darmanta
dene ta sêdyanta mangkin
atur wikan kakang mas Pangeran Asjad

iku ingsun mangayubagya kalangkung
ya ta sanalika
Bostane mêdal mring jawi
praptèng kori Bostane kagyat tumingal

ting garubyug para janma priya wadu
ing antaranulya
kawistara sang apatih
nitih kuda kering pra punggawèng praja

kang nèng ngayun wadya nabuh bêndhe ngungkung
têngarondhang-undhang
ngumandhang swaranya bêning
wurinira gya jajaran upacara

kèndêlipun bêndhe sinêlan swara sru
mangkana têmbungnya
patih wisesa nagari
kang saiki katon padha ananira

amangruruh kadangnya taruna bagus
kang pinudyèng krama
Pangeran Asad kinasih
kang nityasa gumantil poking wardaya

murcèng dangu ing antara wus sataun
singa kang kanggonan
myang matur dununge yêkti
tinarima agung gêganjaranira

dene lamun ana kang ngumpêtkên iku
môngka kawênangan
saking karsaning sang patih
pinatrapan pidana lawan kinisas

miwah sagung kulawarganya sadarum
nguni wèh wismanya
rinabasa bosah-basih
lan jinarah kabèh saisining wisma

duk angrungu Bostane ing undhang wau
gya nginêb wiwara
kamantyan sukaning ati
gupuh-gupuh kapanggih Pangeran Asad

alon matur bagya kamahyangan tuhu
ri punika tuwan
aluwar saking bilai
dhuh suwawi tuwan tut wuriyèng kula

pangran laju tumuntur salampahipun
Bostane samana
praptèng margi agêng nuli
nguwuh sora lah punika priyantunnya

kang rinuruh dening risang mantri anung
dyan nolih Sang Amjad
datan pangling mring kang rayi
Pangran Asad malajêngi mring kang raka

gya rinangkul dangu apêluk-pinêluk
samya trênyuhing tyas
amular kadya pawèstri
tan kawarna dènnya onêng-ingonêngan

ya ta wau Bostane nusul lumayu
nututi sang pangran
dyan matur sajarwa jati
Pangran Amjad dahat sukur anarima

duk puniku trus kondur marêk sang prabu
ya ta Pangran Amjad
umatur saha wotsari
purwa madya wasana katur sadaya

sang aprabu wêlas dènira andulu
mring PangeranAsad
tinon kêra gagang aking
labêt saking lami anandhang sangsara

sang sri dhawuh ngirit Bostane malêbu
sinêngkêr jro pura
têmbe ana karsa aji
wataranya sang sri akarya sarkara

karsanya Sang Dahana Raja Ji
Sang Pangeran Asad winisudha
kinarya pêpatih mangke
môngka sisihanipun
Sang Pangeran Amjad Dipati
kabyawara warata
sri nata gya nuduh
ngrurah wismane ki tuwa
tuwin Behram sakulawarganya sami
kinèn nyêpêng sadaya

Pangran Amjad sandika wotsari
sigra matah sajugèng punggawa
kalawan saandhahane
mangkat sing ngarsa prabu
tan winarna pan sampun prapti
wismanira ki tuwa
sakala ginêmpur
jinarah saisinira
de kang darbe wisma wus pinikut sami
katur byantarèng nata

sigra dhawuh kinèn anêlasi
kinêthoka gulune sadaya
ya ta pra janma sakèhe
parêng nangis umatur
dhuh pukulun sang misudhèng sih
amba tadhah dêduka
samya kamipurun
anyuwun ingaksamendra
sampun kapok datan anglampahi malih
ing rèh karya sangsara

sri narendra angandika aris
ingsun iya bakal angapura
kaluputanira kabèh
nanging yèn sira tuhu
aprasêtya anrus ing batin
amalika agama
Islam kang satuhu
kalamun datan mangkana
ingsun nora aparing apura pasthi
sira samya kinisas

pra lêlaran sarêng tur astuti
têmên amba prasêtya upata
ngèstokkên dhawuh pamase
ulun mangsul umangsuk
ing agami Islam utami
sri nata dyan dhêdhawah
angluwari sampun
dene Kèn Kapame mangkya
kinèn tunggil kadangnya anèng jro puri
kacarita Ki Behram

mêne sampun têtêp angantêpi
amangrasuk kang agami Islam
Pangran Amjad tumrah sihe
Behram winisudha wus
dadya abdi punggawa aji
myang pinaringan wisma
cakêt dalêmipun
môngka ili-ilinira
palwa ingkang sampun binêskub ing nguni
dening sang prabu rara

wau Behram sru arsayèng ati
samantarantuk warta sanyata
pangran kalih lêlakone
marma gya marêk gupuh
mring sang pangran matur wotsari
pukulun koningana
wontên pawartèstu
rama paduka sri nata
prajèng Kajêngarêng sampun antuk warti
têtelaning laksita

jêng paduka sakalihan sami
botên pisan nawung kalêpatan
sang sri têmah rêntêng tyase
sakalangkung miduhung
marma lamun sambadèng kapti
paduka asowana
ramanta sinuhun
Sang Prabu Kamaral Saman
jêr kamantyan onêng mring paduka gusti
ya ta pangran duk myarsa

sakalihan nênggak waspa kèksi
ing wasana manayogyèng karsa
ing Kao Behram ature
dyan kadwi sang binagus
marêk Sang Sri Dahana Aji
sapraptaning ngarsendra
wotsari umatur
pukulun lamun kalilan
ulun nyuwun pamit badhe amartuwi
mring Kajêngarêng praja

ya ta sang sri kaparêng ing galih
nging winêling tumuli balia
kunêng wau sadangune
sang sri imbalan wuwus
lan pangeran patih kêkalih
kasaru gègèrira
jawi kitha umyung
mangkana ana punggawa
marêk maring byantarendra mangênjali
matur atur uninga

lamun jawi kitha wontên baris
langkung agêng ulun tan uninga
ing sangkan miwah sêdyane
sang prabu langkung gugup
Pangran Amjad matur mastuti
pukulun kalilana
patikbra umagut
mariksa kang parangmuka
tanpa krama murang tataning narpati
têka tanpa cêcala

sang sri dahat kapadudyèng galih
Pangran Amjad manêmbah gya mangkat
kering para punggawane
datan kawarnèng ênu
praptèng jawi kitha ningali
dêdamêl ingkang prapta
kawistarèng sêmu
ayêm tan karya sangsaya
sang pangeran marpêki sigra apanggih
lan pramukyaning wadya

sinambramèng pambagya rum manis
Risang Amjad wus sinungan wikan
sri kênya kang prapta mangke
Sang Amjad nulya laju
marêk ngarsèng sri nata dèwi
alon matur anêmbah
dhuh sang ratu ayu
mênggah rawuh padukendra
saha wadya punapa sêdya arjanti
myang ngajap datan arja

yèn lumurug sêdya andon jurit
yêkti mawa pêpucuk prakara
mrih samapta wigatine
prabu rara nabda rum
wruhanira praptèng sun iki
tan arsa mêmungsuhan
mung sêdya rahayu
lawan sèwu andupara
yèn ing Gêniradya lan Marjan nagari
têmah dadi brawala

sajatine ingsun angupadi
batur tukon kang aran Si Asad
iku ginawa marene
dening lêlurahipun
wong kang samya mangeran gêni
yèn kang aran Si Behram
druhaka kalangkung
yèn ratunira miyarsa
kang jêjuluk Marjane natèstri yêkti
suka sung pitulungan

sang pangeran nêmbah matur aris
dhuh pukulun kang nama pun Asad
kadang amba nèm jatine
kawula ingkang sêpuh
wasta ulun pun Amjad gusti
minôngka warôngkendra
ing Gêniradyèstu
nguni pun Asad apisah
lawan ulun ing mangke sampun anunggil
wondene karsa tuwan

mundhut dhatêng pun Asad sayêkti
amba ingkang ngaturkên priyôngga
sumôngga ing karsa mangke
nulya sang ratu ayu
sigra manjing pura apanggih
lan Sri Dahana Raja
pinahargya mungguh
myang sinambramèng pambagya
prabu kênya gantya nambrama basuki
dyan sri rara duk miyat

Pangran Asad umarêk nèng ngarsi
datan pangling gya sinung pambagya
myang madhakkên ing onênge
samangkya wus kapangguh
dahat suka sukur ing Widhi
ya ta Pangeran Asad
wotsari tumungkul
sadangunya imbal sabda
Sri Dahana Raja tampi atur malih
wontên dêdamêl prapta

ananging ta mêdal sanès margi
langkung agêng lan kang sampun prapta
sri pamasa kagyat tyase
de ta baris kang rawuh
angungkuli ingkang kariyin
kawistarèng paningal
mulêking balêdug
amêtêngi dirgantara
sang sri nabda Amjad kayaparan iki
ana gêgaman prapta

Pangran Amjad wus waspadèng wadi
sigra lèngsèr saking byantarendra
praptèng jawi age-age
numpak kuda umamprung
ing antara sampun kapanggih
pramudyèng wrahatbala
dyan ingirit sampun
ngarsendra kang nêmbe prapta
sang pangeran tur sêmbah anilakrami
miwah rosing parasdya

sang aprabu angadika aris
ingsun iki narendra ing Cina
kang kontap agung prajane
jêjuluk Sri Gahiyur
praptaningsun kene ngulati
putraningsun wanita
citranya lêluhung
Dyah Badhur panêngranira
pan wus lawas sun dhaupkên lan sang pêkik
Pangran Kamaral Saman

atmajendra Kaledhan nagari
kang jêjuluk Sang Prabu Sahsaman
wus lawas ing antarane
têtinjo ramanipun
mring Kaledhan wêkasan mangkin
wus pirang-pirang warsa
mantu myang putrèngsun
datan ana wartanira
iku lamun ratunta bisa nulungi
sung warta mring manira

yêkti dahat panarima mami
sang pangeran dupi amiyarsa
Sri Gahiyur ing sabdane
manahira kumênyut
wus têtela yèn sri bupati
punika eyangira
kang rama Dyah Badhur
marmata sang pangran gita
ngraup pada mring eyang Gahiyur Sang Sri
kanthi anênggak waspada

tata titih aturipun
dhuh pukulun jêng dewaji
mugi tinêbih nèng duka
anggèn ulun kumawani
tumrêcêp angaras pada
kawula nyuwun aksami

kauningana pukulun
ing sajatosipun inggih
paduka eyang kawula
amargi amba puniki
atmajèng Kamaral Saman
kang samangkya madêg aji

nèng Kajêngarêng praja gung
jêjulukirèng rama ji
Sang Prabu Kamaral Saman
kawula patutan saking
Rêtna Badhur putri Cina
wondene jêng rama aji

miwah ibu narpawadu
sayêkti misih basuki
angrênggani purantara
ing Kajêngarêng praja di
wau ta Sri Natèng Cina
sru suka sokur ing galih

kang wayah tansah pinêluk
wêkasan têtanya aris
kulup paran darunanya
de sira nèng liyan nagri
rajaputra sigra ngandhar
laksitanira lan rayi

purwa puwara wus katur
narendra ngandika malih
aywa sandeya tyasira
ingsun kang ngulihkên benjing
sira lawan arinira
mring Kayuarêng praja di

samêngko sun arsa dulu
warnane arinta kaki
Pangran Amjad nêmbah mêsat
saking ngarsèng eyang aji
ya ta praptane jro pura
matur maring sri bupati

praptane kang eyang wau
miwiti malah mêkasi
sri nata ngungun ing driya
dene Rajèng Cina nagri
langkung gêng karatonira
kongsi mimba sing nagari

angupaya putranipun
natarsa mêthuk pribadi
kasaru gêdêring warta
nèng baris gêng maning prapti
saking ing liyan nagara
Pangeran Amjad tinuding

amariksa baris wau
dyan mangkat ngondhang kang rayi
yeka Sang Pangeran Asad
sami wahana turanggi
sapraptaning pabarisan
kawistara ingkang prapti

wadyabalanya sang prabu
ing Kajêngarêng praja di
Narendra Karamal Saman
samana kontaping warti
sang sri sêkêl ing wardaya
wit sedaning putra kalih

kang jatinya datan luput
têmah piduhung kapati
dupi Jandar tur pasaja
miwiti malah mêkasi
sang prabu mêne umentar
ngupaya mring lèn nagari

ya ta pangran kalih wau
duk mulat rama sang aji
malajêng nungkêmi pada
sarwi lara-lara nangis
sang sri tumutur udrasa
karantan trênyuh ing galih

samantara lajêng lipur
sigra sang narpatma kalih
wotsari matur ing rama
ing dintên punika ugi
jêng eyang Sri Natèng Cina
rawuh ing nagari ngriki

Sri Kajêngarêng sukèstu
nulya yun kerid mring puri
sajrone lagya lumampah
katon nèng gêgaman prapti
narpaputra sakalihan
mit mêsat amariksani

sanalika prapta sampun
prênahing baris wus panggih
lan patih manggalèng lampah
dyan bagya-binagya sami
sang rajaputra gya tanya
ing sangkan myang kang kinapti

patih tamu alon muwus
ratu kula ingkang prapti
jêjuluk Prabu Sahsaman
Maharjèng Kaledhan nagri
angupaya ingkang putra
Kamaral Saman wêwangi

wus lami sang rajasunu
lolos saking ing nagari
ing nguni sri naranata
nyipta yèn putra wus lalis
nulya tuk warta têtela
sang pangran maksih basuki

marma yèn wontên kang atur
pitêdah sajarwa jati
dahat panarimèng nata
Pangran Amjad anauri
antinên mangkya sakêdhap
kulama angsung pawarti

sang pangran kalih gya wangsul
tundhuk mring rama sang aji
matur sarèhing pamriksa
ing purwa madya mêkasi
ingkang rama duk miyarsa
kamantyan trênyuhing galih

ketang laksitaning dangu
dènira nis tanpa pamit
ya ta Sri Kamaral Saman
marêk kang rama sang aji
prapta sigra ngaras pada
kang rama anyêndhu ririh

de tan kogêl tyas ta kulup
lolos atinggal nagari
karya susahing wong tuwa
prabu putra tur mastuti
pukulun nyuwun aksama
wit saking sêkêling kapti

tan winarna dangunipun
kang onêng-onêngan sami
rama putra miwah wayah
ya ta winursita mangkin
narendra katiga samya
katuran tumamèng puri

wus prapta jroning kadhatun
karênan samya pêpanggih
Sang Prabu Dahana Raja
anggung noraga mikat sih
tansah sêsuba baksana
myang lêlangên amêpêki

ing sajuga ari nuju
karsaning para narpati
amiwaha dhaupira
ing Marjan Sri Nata Dèwi
antuk lan Pangeran Asad
de Pangeran Amjad mangkin

dhaup lan Bostane iku
minôngka ganjaran yêkti
dènnya tulung mring Sang Asad
ya ta pirang-pirangratri
dènnya ambogandrawina
pra nata kasukan ngênting

samantara karsa Prabu
Dahana Raja ing mangkin
rèhning datan darbyatmaja
sumèlèh kaprabon maring
sira sang Pangeran Amjad
ingèstrèn para narpati

praptèng pêndhak arinipun
narendra sakawan sami
bidhal kondur sowang-sowang
sawadya tan ana kari
kacarita prabu kênya
sapraptanirèng nagari

sumèlèh kaprabonipun
mring kang garwa narpasiwi
sang anung Pangeran Asad
misesa sèsining nagri
pra pratiwendra sapraja
mangayubagya arjanti

datatita kang cinatur
ing Gêniradya nagari
jumênêngnya Prabu Amjad
tansah dènira marsudi
wong kang anêmbah dahana
pinardi malik agami

agama Islam linuhung
ya wus kalaksanan sami
wêkasan kontaping warta
Sri Amjad dibya di murti
wignya mèt tyasing kawula
kawulat sru sumungku sih

Sri Amjad sêm ngimpun kawruh
juming sêja angantêpi
ing rèh manggalaning praja
dadya sêkaring palupi
lêpihan kinêpèng wuntat
sung pisuka tyasing dasih

titi pangripta pinutus
pinantês patraping ruwi
winangun têngran Sri Wirya
tarlèn èsthining tyas mugi
sanggyèng sang sêngsêm nupiksa
angsunga gênging aksami

