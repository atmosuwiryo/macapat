Sêrêt matur mangga linajêngna nyai
cariyos Kasanah
damêl ngêrês ing tyas tistis
Nyi Atikah mêdhar sabda

Bok Kasanah kinira uwus ngêmasi
nulya kinèn bawang
marang kubur cakêt margi
ngurate katon sadaya

Gilang-gilang nèng kubur tan na ngrawati
rinuhung srênggala
saka parmaning Hyang Widdhi
srênggala tan bisa mangsa

Wayah bangun angin ngatirah sumilir
ngalilir sasambat
niayane ipenèki
ya Allah nyuwun apura

Banjur ana Baduwi dagang lumaris
nunggang untanira
angiring lêskar sawiji
raryan cêlak pakuburan

Jroning raryan ngrungu swara rintih-rintih
tanya marang lêskar
ature inggih miyarsi
kyai manawi tyang pêjah

Lah mèluwa payo padha diparani
lêskar anèng wuntat
praptaning kubur udani
wong wadon akutbah êrah

Wuda nglungsar gya angulig-ulig sikil
sarta tinakonan
sirèki uwong punapi
pa jin setan bêrkasakan

Bok Kasanah ririh sêrêt aturnèki
kyai kula tiyang
umating Widdhi kang langip
bok inggih aparing toya

Saclêgukan supados tuwan ing benjing
winalês dening Hyang
ngara-ara Mahsar akir
amanggih toya kang mulya

Takon manèh Baduwi apa sirèki
kang dinakwa jina
kukum ranjam kongsi mati
anauri bok Kasanah

Apratela ing salalakone nguni
Baduwi parentah
mring lêskar angambil warih
wus prapta sinungkên sigra

Bok Kasanah angling tan bisa nampèni
ya tuwan tulusna
krana lah tulung kaswasih
dika junjung sirah kula

Nuntên tuwan curri toya cangkêm-mami
tinurut mangkana
sawusira ngêlêt warih
bok Kasanah rada kuwat

Matur malih sampun tanggêl gawe bêcik
tutulung kasiyan
ki Badwi alon nauri
kaya ngapa karêpira

Tuwan bêkta awak kawula yèn lalis
tuwan angsal rahmat
agêng kawula yèn urip
dadosa lêskar paduka

Badwi rêmbag lan rencang wus anyondhongi
jinunjung mring unta
sinasaban amrih rêmit
ginawa wus praptèng wisma

Mudhun saking wisma binopong mring panti
pra rabine mapag
sarwi tanya anyalêkit
niku bakal maru kula

Ki Baduwi supatanira dharindhil
myang ngandhar carita
bok Badwi dupi miyarsi
runtuh sihe bangêt wêlas

Badwi wadon angopèni anambani
tan antara lama
waras kadi nguni-uni
warna wuwuh ayu endah

Ki Baduwi mulat manahe agonjing
warnane Kasanah
tan na winancèn sadêmi
sêdhot aluwês pasaja

Antêng ruruh rêspati jatmika manis
alus amrakatya
tur abêkti ing Hyang Widdhi
lungit pasanging graita

Pramilane Ki Badwi sangêt kagume
tansah sabil ing tyas
tawêkal pinasang klêndhih
wasana ngling mring Kasanah

êh Kasanah sira arsa ingsun kawin
Kasanah aturnya
kula taksih darbe laki
tan ilok manggih druhaka

Tuwin ngursak ngamal prayogi ngèngêti
janjine Hyang Suksma
baduwi dupi miyarsi
sinung èngêt asru tobat

Bok Kasanah angling marang ki Baduwi
kula darbe nadar
yèn kaparêng ing panggalih
nyuwun momong putra tuwan

Wus sinungan momongan anak Baduwi
cumucut wayahnya
momong sinambi ngabêkti
wus kadya wêka priyangga

Wirang isin duk rinanjam sirna tapis
rêna sukur ing Hyang
mangkya ki lêskar ing uni
sru kedanan mring Kasanah

Kapiadrêng tinantun kinarya rabi
nanging bok Kasanah
malah bangêt mituturi
amrih elinge ki lêskar

Nora eling malah bêngis apêpeling
ayun apitênah
Kasanah wacana aris
ingsun pasrah ing Hyang Suksma

Lêskar merang karanjingan lanat eblis
wayah sirêp janma
lêskar mara marang gènning
bok Kasanah lagya nendra

Angêloni sutane kyai Baduwi
lêskar wusing cêlak
ladingnya nulya tinarik
anak Baduwi pinragat

Gurung pêgat rah sumêmbur anggrubasi
jajane Kasanah
kapati dènnira guling
alon wêtune ki lêskar

Dupi bangun ki Baduwi mring gon siwi
kagyat mulat ing rah
alabar pinriksa aglis
gurunge atmaja pêgat

Sru bramantya sarwi angujar-ujari
kagyat kang anendra
jêtung datan bisa angling
Badwi jalu èstri mojar

Sarwi nangis wawalêsmu baya iki
kang gawe kiyanat
setan nora sêdya eling
kapotangan kabêcikan

Bok Kasanah karuna kèh sambatnèki
dhuh tuwan punika
dhêndhaning Hyang duk kiyai
arsa nuting napsu hawa

Ngajak jina ulun datan animbangi
mangkene pinanggya
mendah kalakona nguni
pasthi luwih kasangsara

Dêmi Allah datan damêl awon maring
sutèngsun priyawak
tuhu ulun datan uning
Baduwi saya bramantya

Bok Kasanah tinundhung myang dènsangoni
limang atus dirham
pêgat-pêgat dènnya pamit
luh adrês kadi turasan

Mêdal saking wisma liwung tanpa dunung
lawan kang sinêdyèng ati
saparan muhung nut pungkur
jalma kang padha lumaris
arta myang rukuh ginendhong

Ing lakunya prapta sawiji praja gung
bok Kasanah aningali
uwong sinulah rinubung
kang sinulah maksih urip
marêk takon dosaning wong

Sinauran uwong iki dosanipun
ngêntèkên artaning Gusti
luwar yèn ana kang nêbus
bok Kasanah takon malih
pintên têke arta katong

Saupami arta nata datan wangsul
punapinggih dènpêjahi
rèh sami bangsa Islamu
kang yun nyulah amangsuli
yêktine tan kukum layon

De wang amung dirham êmas kawan atus
prentah andika uculi
punika arta panêbus
arta wusnya dèntampani
Kasanah lajêng dènnya don

Kang sinulah wusnya luwar tanya gupuh
lah punapa sababnèki
têka linuwaran ulun
kang nyulah nauri aris
ana sawiji wong wadon

Kang nêbusi dirham êmas kawanatus
kang sinulah gya nututi
cêluk-cêluk ya tuwanku
wanita asih kaswasih
kèndêla pêpundhèningong

Ingandhêgan kang sinulah wus apangguh
matur tuwan kang nêbusi
mring ulun saklangkung nuwun
sasat tuwan angsung urip
kawula malês sayêktos

Kaabdèkna ing sapurug anut pungkur
bok Kasanah amangsuli
andika lungaa gupuh
saking sajroning nagari
dene ênggon ulunpasok

Krana Allah tutulung ing kawlasayun
kang sinulah ciptanèki
wong iki anyamut-nyamut
lawan rasane tyasmami
sun tan mundur praptèng layon

Wus umanjing rêncakane setan gundhul
ngangsêg marêk dènnya linggih
miminta sihing pangungrum
prasêtya ing dunya ngakir
tulusa golong-gumolong

Amarêngut amangsuli asung pemut
ingsun isih darbe laki
dènwêdi siksèng Hyang Agung
wong dènêntas saking pati
malês bilai tan ilok

Tan rinungu gya nyandhak paglangan gupuh
Kasanah nangis ing Widdhi
katrima dènnya nyênyuwun
kinipatkên mlêsat têbih
tibane kongsêp kajongor

Bok Kasanah lajêng wau lampahipun
kang kongsêp satêngah mati
rêngkêng-rêngkêng grigah-griguh
sangsayarda nora eling
supata maring Hyang Manon

Nora suda rasaning tyas yèn tan lampus
kadhingklangan anututi
kininthil sapurugipun
praptèng têpining jaladri
sang dyah ngaso suku rapoh

Kang nututi uga prapta pinggir laut
singidan nora kaèksi
ana baita kadulu
ingawe lawan kulambi
wonge prau samya anon

Matur maring lurahing parau gupuh
labuh jangkar angandhêgi
kèngkènan mantrus tumurun
nampang sampun wus apanggih
kalawan wong lanang pekoh

Lingnya manis mula ngawe pamintèngsun
ajêng tumut minggah maring
palwa wontên kajatulun
wus binêkta minggah prapti
palwa gung nangkoda takon

Iya apa kang dadi gatining kalbu
winangsulan jênêngmami
rumuhun atmajèng ratu
rama ulun wus ngêmasi
nanging tan gumantya katong

Anuruti hardaning kang hawa napsu
masakat ingkang pinanggih
amung kari lêskar ulun
sawiji ayu linuwih
rèh mêsakat ulun êdol

Tur punika kakasih jantunging kalbu
lah nika dika tingali
nèng pasisir lagya lungguh
para nangkoda nanggapi
nanging kyai wêlingingong

Dèn asandi ywa nganti uning mring ulun
wit trêsna sih maring mami
mêndahane lamun wêruh
kula sade têmtu nangis
pra jurugan gupoh-gupoh

Samya miyat mring Kasanah lagya lungguh
sru kasmaran wangsul aglis
mring palwa gung kumarumpyung
jor jinoran dènnya ngawis
patang atus dirham pantog

Wus tinampan arta patangatus wutuh
si pekoh pamintanèki
kinesahna badanulun
supados aywa udani
juragan tumurun alon

Numpang sampan ngudhunakên si kêpaung
juragan nulya murugi
marang risang eca lungguh
panggih awacana manis
lah payo dakgawa dhenok

Mring palwa gung Kasanah tyas sru kumêpyur
mangsuli parankang wadi
sirèku dèndol tuwanmu
aku kang tuku dhuwiti
patangatus dinar kropyok

Bok Kasanah mangsuli satuhunipun
kawulane Suksma muklis
amardika ing Hyang Agung
dudu kamat jariyahi
dudu lêskar dudu tukon

Akèh-akèh sambate datan rinungu
pinarwasa binêkta glis
mring palwa gung wus ingusung
dalu juragan marani
bok Kasanah dahat lumoh

Laku dudu rinêksa dening Hyang Agung
juragan adrêng ing kapti
ayun angrangkula gapyuk
jola nêbut kênèng sarik
cikêr tanganira karo

Jêlih-jêlih awak baita gumrubyuk
tanya paran darunaning
wus winêdhar sababipun
bok Kasanah dènaturi
pininta apura gupoh

Ingapuran gya do-donga ring Hyang Agung
juragan waluya jati
sumungkêm sru ajrihipun
pinardikakên pinundhi
sinungan branarta kaot

Ing dalune malih wong awak perau
kang samya kandhuhan wingit
sêdyarsa agrabasèng lulut
bok Kasanah ngadêg sarwi
junjung astanira karo

Andodonga nyuwun pitulung Hyang Agung
nulya carat taun prapti
angin topan wus tumêmpuh
niyup wong sapalwa gusis
muhung Kasanah tan kegoh

Gya angrasuk busana awarna kakung
punang palwa gung wus minggir
praptèng labuhan pinêthuk
wong nagri lir sabênèki
Bagus Kasanah tatakon

Nagri ngriki napa ontên ratunipun
kang tinanya lon nauri
wontên tur agama Rasul
ambêg paramatèng dasih
kisanak mungguh karsèng-ngong

Kajatamba prau myang saisinipun
katura paduka aji
amba kaparênga ngaub
ing saandhap dhampar gusti
atur pêjah-gêsang-ingong

Sang aprabu suka amarwata sunu
sakala luntur ingkang sih
têdhak pribadya mring prau
Kasanah taksih kinanthi
barang wus malbèng kadhaton

Mangkana sira ki Bagus
Kasanah sinungan panti
tur pinanci pangannira
mring Jêng Sultan Malebari
Kasanah lêrêm ing driya
tutug dènnya olah bêkti

Wus tatane nagarèku
padha ulah pangabêkti
punapa dene sang nata
ngibadahe angluwihi
sagung wadya balanira
tur asih ing pêkir miskin

Yèn ri Jumuwah sang prabu
akutbah kadhang ngimami
sang nata sampun uninga
yèn Kasanah luwih ngabid
tur lintir budi wicara
barang prakara pratitis

Myang budinira rahayu
milane mangke kinardi
carik kapala bicara
lawas-lawas munggah patih
saking salamêting manah
bênêr adile martasih

Sring dadya wakiling prabu
sawusira munggah patih
amaca kutbah Jumuwah
tatkala myarsa sang aji
bêcik mikraj jarwa wacan
myang kir'ate gya tinitik

Agêdhe ngibadahipun
takwa ing Hyang Mahasuci
barang pakewuhing praja
alang ujuring prakawis
tan lyan papatih Kasanah
kang tinari sri bupati

Sang nata dhasar wus sêpuh
mangkana ing lami-lami
sangêt dènnya nandhang gêrah
para wajiring nagari
sadaya marêg sang nata
ngatas karsaning sang aji

Angandika sang aprabu
tan na ingsun pitayani
kabèh para putraningwang
ingsun wêdi ing Hyang Widdhi
yèn miliha putraningwang
yèn kiranira tan adil

Kang dadi pitayaningsun
angrèh nagri Malebari
besuk ing sapungkuringwang
amung si Kasanah Patih
iku ta ingsun pitaya
gumantiya jênêngmami

Karana iku wus putus
barang babing dalil kadis
ngabid dhasar bèr budiman
wiweka ingêring nagri
cakêp sabarang dènucap
atas ing tata atiti

Iku kang mangka panuntun
marang anak-putumami
ing panggawe kang utama
angluluri Ratu Bangil
ingsun pracaya ing Suksma
jumênênge anakmami

Sêdhêng iku sarwa putus
barang rèh wong dadi aji
sawuse Raja Kasanah
anakingsun ingkang dadi
ya ratu-ratu kang mulya
tulat Kasanah narpati

Karana aja na masgul
iya ing sapungkurmami
payo sira timbalana
si Patih Kasanah aglis
sapraptanirèng ngajêngan
sang nata ngandika aris

Èh Kasanah jênêngingsun
kaya mèh prapta ing janji
sapa wruha kukumolah
sira sunpasrahi nagri
dadiya gêgêntiningwang
angrèh para wajir-wajir

Patih Kasanah umatur
ya tuwan sri narapati
pundi parentah kang mulya
sukur alkamdulillahi
punika saèstu tuwan
apan kamulyan ing wingking

Anulya bubaran mêtu
para wajir-wajir ngiring
marang Kya Patih Kasanah
praptèng wismanira sami
apatih manggung munajat
ing Widdhi datan alali

Antara sang nata surut
mulih mring rakhmatullahi
para wajir samya marak
mring Patih Kasanah aglis
ingiring masuk mring pura
wus jumênêng narapati

Ing Malebari jujuluk
Ngapiyah Sultan Salikin
mustajab pandonganira
ing Suksma sabên miyosi
salat Jumuwah atarab
pêkir miskin nèng surambi

Ngadhang wiyose sang prabu
myang kang samya nandhang sakit
aglar anèng palataran
yèn sampun bakda sang aji
nêmoni wadya kang lara
miwah ingkang para miskin

Sadaya sami anuwun
sawab bêrkate sang aji
nuli dêdonga mring Suksma
waluyaning sagung dasih
mustajab sadaya waras
barang ingkang nandhang sakit

Miwah ingkang sakit kalbu
luwar saking singkêl sêdhih
kang mêlarat kacukupan
saking murahe sang aji
tan ana wong duka cipta
gêng alit suka ing ati

Sabên Jumuwah sang prabu
miyos salat maring masjid
anggaganjar wong kasiyan
pêkir miskin para langip
mangkana ing lama-lama
mashur ing liyan nagari

Mangkana ingkang winuwus
prapta adiling Hyang Widdhi
kang padha gawe kiyanat
marang bok Kasanah dhingin
sadaya anandhang lara
nora jamak-jamak jalmi

Ana dene lakinipun
Ki Suhul pan lagi prapti
dènnira lunga adagang
wus lawas onênging ati
kusung-kusung jujug wisma
wismane kapanggih sêpi

Mung sadulure alungguh
dhewe tur anandhang sakit
banjur mring paturonira
rabine nora kapanggih
atakon mring arinira
kakangira ana ngêndi

Lan kêna ngapa sirèku
mêrêm netranira kalih
cikêr karo tanganira
kêna ngapa iku yayi
saure asmu karuna
wus takdire awakmami

Dhuh kakang saduluringsun
aja atakon ing rabi
si kakang uga wong ala
wus mati kukuming adil
ajina marang wong lanang
Ki Suhul jêngêr tan angling

Tan wruh tibane kang êluh
asêrêt dènnira angling
ing êndi gonne amêtak
jisime kakangirèki
Ki Kasut sumaur sugal
sampun pinangan ing anjing

Kalangkung bunêking kalbu
Ki Suhul mèh tanpa budi
tinilar ing rabinira
arine anandhang sakit
tan jamak-jamak manungsa
Ki Suhul amuwus aris

Yayi tambakna laramu
ingsun ingkang ambeyani
nadyan têka pira-pira
artaku yèn sira mari
arewang sun rêrêmbugan
aja wèt nandhang prihatin

Nulya angundang dhêdhukun
têtamba awarni-warni
tan ana kang marasêna
yata na dhukun sawiji
mring Ki Suhul awawarta
sadulur dika pribadi

Olèha satus dhudhukun
nora waras ing jajampi
luwung dika gawa seba
mring sultan ing Malebari
dongane langkung mustajab
sultan anyar Malebari

Duk arsa kesah Ki Suhul
marêk ing sri narapati
wong papat padha miyarsa
dhingin padha dadi saksi
anandhang lara cintraka
tan waras dening jajampi

Kapat pisan samya nunut
seba marang Malebari
sarêng mangkat anèng marga
mondhok wismaning Baduwi
kang mupu wadon Kasanah
duk mêntas karanjam dhingin

Sawusnya padha sinuguh
Ki Badwi tatakon aris
kisanak sanak sadaya
sami arsa dhatêng pundi
ambêkta titiyang lara
Ki Suhul aris nauri

Badhe marêk ing sang Prabu
Salikin ing Malebari
anunuwun sawab donga
wontêna apurèng Widdhi
mring sanak-kula punika
kang sami anandhang sakit

Badwi mojar kula nunut
bêkta bocah kula sakit
tan saras dening jajampya
nulya sarêng mangkat saking
wismaning Badwi nèng marga
arèrèn ana wong prapti

Ginendhong larane lumpuh
wong ingkang sinulah dhingin
tinêbus ing bok Kasanah
dumadak mangke kapanggih
lan kaipe bok Kasanah
bêbarêngan anèng margi

Wau ta rencangnya lungguh
kang samya myarsa critaning
ngulama Nyai Atikah
langkung lêga sukèng ngati
ngucap sukur padha tampa
babêndunira Hyang Widdhi

Sakirane yèn kapangguh
lawan Jêng Sultan Salikin
têmtu kawêlèh sadaya
bok aja karsa nambani
dimèn padha modar pisan
Nyi Atikah crita aglis

Tunggal karêpe kadyèku
marêg ing Sultan Salikin
sapraptanira ing praja
samya jujug ing surambi
anuju dina Jumuwah
nut tataning kang wus uning

Bakda Jumuwah sang prabu
miyos pinarak surambi
nêmoni umating Suksma
kang padha anandhang sakit
pan sabên-sabên mangkana
anggêganjar wadya alit

Sang nata awas andulu
mring lakine nora pangling
lan wong kang gawe kiyanat
kabèh prapta padha sakit
matur juragan manêmbah
ya tuwanku sri bupati

Kang asih wêlas mring wadu
amba anuwun mring Gusti
tuwan suwunna apura
ing Suksma Kang Mahasukci
inggih sadulur kawula
punika kang nandhang sakit

Angsala apuranipun
sirnaa ingkang sasakit
ngandika Sultan Ngapiyah
insya Allah yèn marêngi
iya karsane Hyang Suksma
besuk ing Jumuwah maning

Sira padha marêk wangsul
pêpêka anèng ing ngriki
ingsun dongakakên ing Hyang
lah nêdha bubaran dhingin
pêndhak Jumuwah wus prapta
samya saos nèng sarambi

Ngadhang miyose sang Prabu
Sultan Ngapiyah wus mijil
miyose salat Jumuwah
wus bakda lunggwèng surambi
sakèhe kang duwe kajat
samya majêng awotsari

Miwah ingkang nyuwun tulung
sudagar Suhul gya aglis
matur tuwan Sah-ing Alam
mugi suwunna tumuli
mulyane sadulur amba
antuke apurèng Widdhi

Aris ngandika sang prabu
èh punapa dika asih
kiraka mring kadang dika
ki juragan matur aris
kalangkung asih kawula
mila marêk paduka ji

Saking wêlas mring sadulur
sang nata ngandika wadi
gih dikasasih mring kadang
nging kadang dika tan asih
kiraka marang andika
agawe srêkarèng ngati

Angandika malih mring kang sakit
sadulure juragan Kasanah
wruhanira satuhune
Hyang Suksma ingkang Agung
iya nora anêmbadani
marang pandonganingwang
yèn sira tan tutur
purwanira kêna lara
yèn sira wus tutur kang bênêr mring mami
ingsun matur mring Suksma

Sunsuwunkên apurèng Hyang Widdhi
marang sira supaya olèha
aja pijêr mênêng bae
ki sudagar amuwus
lah matura ing sri bupati
adhi ingkang balaka
kang lara umatur
kula tan sagêt matura
mring sang nata sangêt gumêtêring ati
maring dika kewala

Ngandika sang nata iya bêcik
sira tutur marang kadangira
iya tan ana bedane
kang lara nulya matur
satuhune Suksma aparing
musibat ing kawula
punika witipun
gih saking rayi andika
bok Kasanah kala dika tilar anis
kula angrêksèng wuntat

Inggih kula rêksa saking jawi
nuju kula cêluk saking lawang
dangu tan ana saure
marase manahingsun
bok ginawa ing wong anilip
ingsun anjog buritan
si kakang katêmu
adus pan sarwi wuwuda
wus dilalah ing manah kagodhèng eblis
sangêt kula kasmaran

Nora kêna kulamujadahi
manahkula nanging bok Kasanah
kaliwat-liwat lumuhe
sunwiyoga tan keguh
sangêt sakit rasaning ati
saking awonkawula
sun prih pêjahipun
mila tumêka ing ranjam
saking kula matur kukum tuhu saksi
jangkêp saksi sakawan

Puniku kakang purwane nguni
agung dosa kawula ing Suksma
sinung cilaka mangkene
duk amirsa sang prabu
saujare krêntêging galih
sokur alkamdulillah
ki sudagar matur
lah punika sri narendra
dosanipun sadulurkula ing Widdhi
wus kawuningan tuwan

Nuntên suwunna apurèng Widdhi
supaya waras pandonga tuwan
angsala sawab barkate
nulya ngadêg sang prabu
andodonga ing Maha Sukci
kaya sabêne adat
dongane jinurung
dening Hyang ingkang alara
pan waluya sakala sudagar uning
yèn arine waluya

Saking pandongane sri bupati
ki sudagar ngaturakên arta
ing sang nata kèh bêktine
angandika sang prabu
ingsun nora krana artèki
amung karana Allah
sadaya pan wangsul
artanira ki sudagar
lan dèn jaluk apuranira mring ari
sawusira mangkana

Nulya wong papat matur ngabêkti
ya tuwanku mugi ta wontêna
pitulung anêdhakake
apuranira Hyang Agung
mring kawula mariya sakit
saking pandonga tuwan
ngandika sang prabu
kayapa pratingkahira
nulya matur wong papat saha wotsari
ya tuwan Sah ing Alam

Pratingkah kang kawulalampahi
inggih awon-awonning pratingkah
sang nata pangandikane
lah ya ucapna gupuh
sakèh halatira ing Widdhi
supaya sun bisaa
matur ing Hyang Agung
anuwunakên apura
marang sira olèha apurèng Widdhi
wong papat sarêng ngucap

Dhingin kawula keruting eblis
inggih dening melik arta kathah
ginawe saksi pêjahe
bok Kasanah rumuhun
kang rinanjam sayêktos sami
ujar dora sadaya
malah kula dipun
kèn ambalang dhinginana
mring Ki Kali lawan ingkang buwang maring
pakuburan kawula

Jisimipun bok Kasanah dhingin
sadhatêng kula saking kuburan
lajêng karaos sakite
tuhu sakit bêbêndu
saking Widdhi tan jamak janmi
ya tuwan Sah ing Alam
kang kawula suwun
pandonga tuwan ing Suksma
kang supaya wontêna apurèng Widdhi
dhatêng badan kawula

Nulya ngadêg Sultan Ngapiyahi
luhuring mimbar ngadhêp ing keblat
sarta anjunjung astane
pandongane jinurung
wong sakawan wus padha mari
waluya lir ing kuna
Kyai Badwi matur
ya tuwanku Sah ing Alam
amba nuwun pandonga kang ambarkahi
mring laskar nandhang papa

Nuwun laskar kawula puniki
darbe lara tan jamak manungsa
angsala pangapurane
ing Hyang Kang Maha luhur
angandikaSultan Salikin
oh laskar atutura
sapolah tingkahmu
ingkang dursila ing sarak
dènbalaka ala bêcik aja kumbi
ki laskar atur nêmbah

Inggih kawula kala rumiyin
maranggul èstri ayu awasta
bok Kasanah sru lumuhe
kula prih pêjahipun
momongane kula patèni
anake tuwan kula
punika kang lampus
kula sambêlèh ing gobang
nèng paturon pamurih kula ing ngati
Kasanah dènukuma

dhatêng adil lawan ukum pati
maring tuwan kawula wêkasan
têka dipuntundhung bae
nuntên sakesahipun
bok Kasanah kawula sakit
kenging bênduning Allah
ngandika sang prabu
èh Ki Badwi lêskarira
apuranên dosane aja kok-pikir
nyêmbêlèh anakira

Matur nêmbah sira Ki Baduwi
inggih gusti kawula apura
pun lêskar ing sadosane
tan antara sang prabu
ngadêg donga Laratullahi
ki lêskar wus waluya
gya Badwi tur atur
arta mring sri Maharaja
tan tinampan nulya wong sinulah dhingin
kang adol Bok Kasanah

lajêng matur nêmbah ing sang aji
kawula nuwun pandonga tuwan
kang mustajab pitulunge
angandika sang prabu
apa salahira kang dadi
witira kêna lara
wong punika matur
ya tuwanku Sah ing Alam
dhingin amba sinulah mèh praptèng pati
dosa kula kanggenan

Kagunganipun kang darbe nagri
arta kawan atus dinar têlas
kula têdha sadangune
anurut ngugung nêpsu
duk kasulah kawula gusti
wontên kang wlas anama
bok Kasanah nêbus
inggih kawanatus dinar
nuntên luwar kawula arsa malês sih
nututi bok Kasanah

Nêdya malês kapênêdan saking
gawok mulat ayune kang warna
pan lajêng kasmaran bae
manah wuyung kalulun
bok Kasanah dahat tan apti
dhatêng badankawula
praptèng pinggir laut
kawula damêl karenah
kawula dol ing juragan dipun bêli
gih kawanatus dinar

Gih punika dosèngong mring Widdhi
angandika JêngSultan Apiyah
mring ki juragan lakine
ya bok Kasanah iku
kang dènêdol marang wong iki
jawane rabinira
ki juragan matur
ya tuwanku Sah ing Alam
inggih rabi kawula tur ingkang dadi
dhadhangkèling wardaya

Sultan Ngapiyah mèsêm ing galih
angandika lah dika ngapura
wong puniki kang asade
rabi dika kang lampus
matur nêmbah inggih sang aji
kabul kang pangandika
ing sadosanipun
inggih kawula apura
tuwan dongakakên ing kalarad inggih
angsala barkat tuwan

Pintên-pintên ngamal paduka ji
sampun tanggêl tulung tyas kiyamat
mangka tuwan inggahake
ing manah kang rahayu
nulya donga Sultan Salikin
kaya kang wus kalakyan
waluya kang lumpuh
sawusira padha mulya
ki juragan Kasanah matur ngabêkti
ya Gusti Sah ing Alam

Sampun tanggêl tutulung kaswasih
tuwan têdhakakên dening Suksma
rabikawula panggiye
lawan rarainipun
rabi kula bok Kasanahi
saking suhuling manah
mèsêm sang aprabu
aris dènnira ngandika
èh kiraka napa pakênira asih
mring rabinta Kasanah

Têka tumungkul atutup rai
ki juragan Kasanah sru merang
katon tibane êluhe
nèng ngarsane sang prabu
pangrasane dipun èsêmi
nulya sami pamitan
sawusira sujud
ing ngarsa nata ngandika
ya bismilah ki raka kariya dhingin
wontên kajatmanira

Manawa ingsun bisa muwuhi
awèh lêga manahpakênira
nulya padha mulih kabèh
mung ki juragan kantun
nganti karsanira sang aji
sawusira gêganjar
mring pêkir gya kundur
mring pura lan ki juragan
Kasanah binêkta manjing jroning puri
panaripurnèng wastra

Ingupasuba kang angladèni
para èstri yu ayu sadaya
wusing ngajak jajar linggèh
juragan lan sang prabu
ki juragan tansah amikir
kaya karsa nata
tan kaduga ingsun
ingajak mringprabayasa
ki juragan saya ajrih pinaksa mring
sri nata angandika

Èh kiraka napa dika uning
maring rabi dika bok Kasanah
ki juragan lon ature
ya tuwanku sang prabu
rabiamba pan sampun mati
karanjam sampun lama
inggih pêjahipun
ature banjur karuna
ki juragan saya kagagas ing ati
sang nata angandika

E ya sakathah-kathahing puji
kagunganira Kang Maha mulya
kang paring laki dasihe
mangka pinisahingsun
lawan laki satuhunèki
ingsun kagunganing Hyang
abali wakingsun
ya maring Pangeraningwang
tan antara Sultan Apiyah buwangi
busananing karajan

Nulya nganggo busananing putri
katon mancur ngunguwung cahyanya
kalangkung ayu warnane
Ki Juragan andulu
ing warnane sri narapati
myang kaelokanira
lan kadadènipun
ki juragan datan samar
lamun iya sang nata rabine nguni
kang aran bok Kasanah

Nulya sujud ing Hyang Maha Sukci
sanalika sujud nulya ngucap
èh sang nata satuhune
paduka rabiulun
mangka saurira kang rayi
inggih yakin Hyang Suksma
nêmbadani kayun
andika lan angsung mirah
manggihakên andika kalawan mami
dènagung apuranta

Ki Juragan age arsa nyandhing
marang rabine aris turira
dhuh kiyai mangke-mangke
dèn asabar ing kayun
kula arsa salat rumiyin
inggih kalih rêkangat
nulya toya wulu
asalat kalih rêkangat
sarta ulun eklase ing dalêm ngati
sawusira asalat

Nulya sujud matur ing Hyang Widdhi
ya Pangeran tuwan mundhut uga
nyawa kawula samangke
andhinginana mantuk
ing karahmattulah Ilahi
mangkana sinêmbadan
sedanya sang prabu
ing sajroning sujudira
ki juragan tan wruh yèn rabine mati
dupi praptèng antara

Ki juragan têka amarani
ing prênahe rabine asalat
dupi kawaspadakake
yèn palastra sang prabu
mulih marang rahmatullahi
eram ing kodrattulah
ki juragan ngungun
banjur anjêlèh karuna
pan gumuruh kabèh wong jro pura nangis
kapyarsa saking jaba

Para wajir-wajir manjing puri
myang punggawa gagêtun sadaya
dene tan mirsa gêrahe
myang para wadya kaum
samya maring pura nyirami
layone ratunira
kinapas wastra lus
jinêbat kasturi ngambar
wus sinalatkên dènangkat umanjing
kubur rinaja-raja

Gumêr para kaum maca takbir
tahdalil lahmir sarta sidêkah
arta pira-pira kèhe
sawusira kinubur
nulya para wajiring nagri
pakumpulan angangkat
raja putranipun
ratu kang seda ginantyan
dening Sultan Apiyah mangkya dadya ji
ingangkat wong sapraja

Ki juragan Kasanah tan mulih
pan atunggu anèng pakuburan
pinanci sandhang pangane
marang kang madêg prabu
datan ginggang saengga mati
ki juragan Kasanah
gènnya tunggu kubur
nasikatun têgêsira
lah ta iki pitutur yogya pawèstri
padha ngalapa ansap

Lawan padha mirsakêna ugi
ing pitutur hikayat punika
krana iku nêguhake
anggêp mring lakinipun
eling-eling wong laki-rabi
kang têtêp adilira
yèn mungguh wong kakung
dene yèn mungguh wanodya
arêp têtêp bêktine marang ing laki
aja na sumrambana

Nyi Atikah kèndêl dènnira amucung
sajroning carita
pra pawèstri kang miyarsi
kathah njomblong myang pangantèn datan nendra

Kyai among-tamu ngancarani gupuh
sumangga punika
wedang dhaharan sinambi
Nyi Atikah lawan para tamu atanggap

Nginum wedang dhahar sakaparêngipun
kang samya karênan
matur rèhne dèrèng lingsir
taksih sontên mugi ta amarêngêna

Amêdharkên cariyos sawontênipun
cagaking lênggahan
tunggil kinarya palupi
utamine padhèstri winêngku priya

Nyi Atikah pinudyèng tyas ngandika rum
lah ana pandhita
dhepok wukir Wanasari
saka Ngatasangin kêkasih Sèh Akbar

Garwa endah Siti Supiyah jêjuluk
samya manguntapa
têtêp suhulirèng Widdhi
Wanasêkar dumadya Wanaraharja

Sang awiku darbe putra èstri ayu
cahya nuksmèng wulan
ramebu kalangkung asih
sinung aran Siti Dara Murtasiyah

Diwasanya asru brangti mring Hyang Agung
kêncêng kang ngibadah
darus Kur'an siyang ratri
adi peni datan ana kang winada

Kasubingrat kèh kang ngêbun-êbun esuk
tan ana tinampan
kasêngsêm bêkti ing Widdhi
lawas-lawas ana sayid trah minulya

Mêndhêm kula kasrakat lir pakir èstu
Sèh Ngarip panêngran
lêlana sangkaning alit
myarsa warta lamun dhukuh Wanasêkar

Kartaharja kanggonan janma linuhung
myang darbe atmaja
wanudya ayu linuwih
srênging karsa tandya maring Wanasêkar

Nuju ari Jumuwah jujug ing tajug
jêjêl kang asalat
ngantya balèbèr mring srambi
garwanipun Sèh Akbar lan putranira

Samya makmum nèng pawèstrèn sakloripun
panti pangimbaran
wusnya sunat Jumngah nuli
Ki Sèh Ngarip minggah mimbar maca kutbah

Swara arum gêtas rênyah nganyut-anyut
kutbah walisana
wignya ing kir'at patitis
lah kocapa sira Dara Mutasilah

Myarsa kutbah kawawang wingiting kalbu
rongèh dènnya lênggah
baya wus takdiring Widdhi
Ki Sèh Ngarip jodho lawan Murtasiyah

Sang dyah ayu kataman asmara gandrung
sru sabil ing nala
panuwunira ing Widdhi
ywa kawiyak dènnya kataman wiyoga

Sabakdaning Jumuwah pra èstri mantuk
Dara Murtasiyah
sêmpoyongan lampahnèki
ciptaning tyas aywa nganti u-uningaa

Mring kang kutbah dilalah Sèh Ngarip uwus
nèng srambi umiyat
marang kang lagya lumaris
ciptèng nala baya kae atmajanya

Kyai wisma satuhu lamun linangkung
iba sunwêruha
saka ngarêp baya gumbing
Ki Sèh Ngarip uga sru nandhang kasmaran

Sawusipun bakda salat sang palungguh
nulya sasalaman
lawan sakèhe pra santri
Ki Sèh Ngarip tur salam kèri priyangga

Kalihipun samya kacaryaning kalbu
sawusing salaman
Sèh Akbar tatanya aris
kalingane kang kutbah wau kisanak

Rèh anêmbe kawuryan nèng dunung ulun
kula nilakrama
ki bagus ingkang wawangi
lan pinangka-tuwin kang sinêdyèng karsa

Nêmbah matur saking Taib asalulun
Sèh Ngarib wastamba
lalana sangkaning alit
kawlasarsa tinilar ing yayah-rena

Krêdyating tyas mung arsa takabul ngèlmu
kalunta kasrakat
thêring tyas mring Wanasari
botên langkung sêdyèngulun ngèstu-pada

Ki Sèh Akbar kalangkung rêsêping kalbu
binêkta mring wisma
nèng langgar dènnya manggihi
animbali ing garwa wus praptèng langgar

Sinungan wruh kaliye wus nganggêp sunu
Sèh Akbar kalawan
rubiyahira trêsna sih
tan cinatur laminya wus manjing wisma

Sakèh kawruh agal alus wus kacakup
myang sinungan wikan
adarbe kadang pawèstri
yèn sêmbada Sèh Ngarip kinèn anggarwa

Tan lênggana gya rubiyah sinungan wruh
dadak tata-tata
bakal dhaupe kang siwi
ingkang ibu amanggihi Murtasiyah

Amêdharkên ing karsane ramanipun
mopo aturira
durung niyat loka-laki
rinarêsih ingimur mrih dhanganira

Wus miturut winantu sakèh pitutur
utamaning krama
Sèh Akbar nut mituruti
lan carita dadiya têpa tuladha

Duk Jêng Nabi Suleman mêngku kêprabon
nyatakake watak
ing wong lanang lawan èstri
gya utusan nimbali wong lanang lagya

Sih-sinihan kalawan ing rabinipun
kang lanang jênthara
kang wadon ala tur bêngis
lêngus lanas wus kakalih awêwêka

Praptèng ngayun Jêng Nabi ngandika arum
pantèn milanira
pakênira suntimbali
awit ingsun liwat sih trêsna ing sira

Mung kapalang sira sih trêsna satuhu
marang rabinira
kalamun kolu matèni
sun paringi ijol putri ayu endah

Lan sun-junjung dadya pangran dipatya nung
wong lanang turira
saguh lan sukaning ngati
pinaringan pêdhang landhêpe kalintang

Sigra mundur lawan nyangking pêdhangipun
sapraptaning wisma
rabine kapanggih guling
ana ngambèn angêloni anakira

Kang pasuson nèng dhadha sapiyanipun
kaprênah nèng kanan
wong lanang dupi udani
tyasnya kêju jêtung kaduwung ngrês wêlas

Dènnya saguh matèni ing rabinipun
anak kang sapiyan
rinangkul lan dèntangisi
bojo anak kabèh kapati anendra

Nulya wangsul pêdhang cinangking rawat luh
praptèng byantarendra
ngaturakên pati-urip
datan têgêl solahe katur sadaya

Kangjêng Nabi Suleman suka kalangkung
sarwi angandika
tutugna gonnira asih
ingsun ganjar barana busana arta

Mijil gawa ganjaran narpati
sukur ing Hyang Manon
antara tri ari sri pamase
gantya ingkang wadon dèntimbali
prapta byantara ji
sang nata lingnya rum

Dhuh bok ngantèn jantunging tyasmami
woding driyaningong
ingsun liwat kasmaran yêktine
marang sira wong manis mrakati
kuciwane isih
winêngku ing kakung

Lamun sira kaduga matèni
mring lakimu dhenok
pasthi ingsun pundhut garwa anggèr
amangkoni kênyo jro puradi
sun pasrah sirèki
nyèthiya maringsun

Bok rubiyah dupi amiyarsi
pangandika katong
anarêthêk trênyuh ing driyane
nyipta sèwu gung nugrahèng Widdhi
bakal dadi padmi
tungguling para rum

Sanalika sêdhêng ciptèng laki
nêmbah matur sagoh
amêjahi marang ing lakine
lawan sasar ywa kawuryan janmi
malah aprayogi
kalih wêkanipun

Pinêjahan ywa tanggung ing kardi
suka sang akatong
dangu paran tingkahira nikèn
amatèni laki lawan siwi
nuwun inggih gusti
linêbêtan racun

Jêng Suleman malbèng dalêm puri
mundhut pêdhang kaot
dhasar timah sinangling mancèrèt
ulês bludru wus miyos cinangking
ngandika mring èstri
kasuwèn rinacun

Pêdhang iki tamakna tumuli
mring lakimu dhenok
pasthi nora mindhoni gawene
anèng marga poma ywa katarik
rubiyah nampèni
pêdhang nêmbah mundur

Gagancangan dènnira lumaris
sang aprabu ngodhol
pra pandhita sapuluh kang dhèrèk
bok rubiyah sapraptaning panti
lakine aguling
ngêloni dwi sunu

Ngadêg anèng keringe kang laki
narik pêdhang gupoh
balêrêngi gumêbyar jwalane
ciptaning tyas nora mindho kardi
katiga babar ji
tinamakkên gupuh

Wus tumiba bojo jola tangi
pêdhang timah mlendo
bok rubiyah asru gagêtune
sinung eling ngrungkêbi mring laki
sasambat mlasasih
srah tobat dharudhut

Kangjêng Nabi sru gujêngirèki
angandika alon
mring pra rêsi lah niku rupane
tyase wadon rupêg rupak budi
dadiya palupi
ing tyas ywa kalimput

Sang dyah Murtasiyah duk miyarsi
luhira drês miyos
tyas mangikis nêdhèng Pangerane
aywa nganti kataman kadyèki
tumungkul mrakati
angusapi êluh

Ki Sèh Akbar angandika malih
babo putraningong
wus mutamat maring pandhita kèh
anêtêpi kaya Kangjêng Nabi
yèn wong wadon nini
tyase nora jujur

Ewa mangkono pan akèh dening
titahing Hyang Manon
pasthi ana kang bêcik atine
paitane tan lyan bêkti laki
kaya ta kang uwis
wulange ibumu

Lamun têmên-têmên dèntêtêpi
manthêng nora bengkong
iya iku kanugrahan gêdhe
yèn nêtêpi bêkti marang laki
ing dêlahan manggih
kamulyan kang agung

Lah ta rêke babo ana maning
sayogya linakon
lamun sira samoaning akèh
lungguhira ywa rongèh dènwingit
yèn gumuyu nini
ywa katon gusimu

Yèn lumaku rêke aywa cincing
tumindak dènalon
lan maninge aywa nolèh-nolèh
aywa rarasan turuting margi
lan ywa ngatarani
gènta olah laku

Duk ngalame Jêng nayakèng bumi
nitahkên Hyang Manon
mring wong wadon sawiji aranne
bok Aklimah pan kinarya sukci
mring kang murbèng bumi
pan sinama wau

Iya marang para Nabi-nabi
Hyang Suksma dènnya mong
saluhuring para wali gènne
pangêla-êlanira Hyang Widdhi
malah mèh sinami
lan putra Jêng Rasul

Ginanjar ing warna ayu ngrungih
cahyanya mancorong
lir basanta purnama kênyare
jinodhokkên lan wong kaki-kaki
wungkuk kuwu nanging
sugiye kalangkung

Mata bèlèk gudhigên tur mêngi
untune mèh gogrog
rêngkak-rêngkik bêsisik awake
kêrêp mara-tangan lêngus bêngis
mring kang wadon luwih
butarêpanipun

Yèn kang wadon gumuyu tan ririh
untu kongsi katon
miwah têlak pasthi lamun gêdhe
ukumira tan lyan saking rai
kang dènsalênthiki
kaping têlungpuluh

Yèn ngladèkkên dhahar nuju laki
nyèlèhkên tan alon
kongsi kocak nèng tuwung jangane
jangan nuli siniratkên rai
wuwuh dèncamêthi
iya kaping têlu

Yèn lumaku nèng latar kasliring
kentol kongsi katon
kang dènukum ya karo sikile
pan binanting kuping dèn slênthiki
yèn kang lanang lagi
dhayohan kongsi wruh

Marang ing wong lanang lyan sayêkti
rinaupan lombok
yèn turu kinèn tunggu daganne
amêtêki tuwin angêbuti
lamun durung nglilir
nora kêna mêtu

Mangka mangsanira lagi nglilir
kang wadon tan katon
nadyan lagi susuci myang sêne
pasthi kêna ukum gêng pinanggih
ginèrèt binithi
tinapuk jinantur

Awak tatu ngrêncêm bocah-bocih
anuli pinopok
uyah asêm lan jêruk wrak arèn
suprandene mantêp dèntêtêpi
dènnya bêktyèng laki
tuwa kêmpong pikun

Rêngkik-rêngkêk tuwa kuru mêngi
cinipta jaka nom
lêngus kêrêng lan mara-tangane
nyipta bagus anèng tilamsari
malah Kangjêng Nabi
Rasul putranipun

Siti Patimah arsa manggihi
miyarsa pawartos
saking ingkang rama andikane
kinèn malap sasangêt minta sih
mringAklimah dening
sru bêkti ing kakung

Dèwi Patimah gupuh lumaris
siji tan bêkta wong
mung kang paman Ngali ngatêrake
mamanuki saking wuri têbih
sapraptanira ring
kono nuju suwung

Lunga dagang kaki tuwa nanging
ingkang wadon kinon
tunggu wisma anèng gêdhong bae
lawang-lawang kabèh dènkuncèni
latarira sarwi
dènwuri-wuri awu

Pamrihira yèn wontên wong prapti
kongsi lumêbèng jro
pasthi lamun katara awake
samana Siti Patimah prapti
nguwuh minta kori
bok Aklimah krungu

Sapa wonge kang aminta kori
nora wlas maringngong
ki omah sêpi ta baliya bae
Dèwi Patimah alon nauri
sun kang minta kori
Habibolah sunu

Ya kang cèthi Sayidina Ngali
Patimah wakingong
sadhelarsa panggih lan dhèwèke
wadon Aklimah tetela myarsi
yèn kang minta kori
atmajèng Jêng Rasul

Èstri guruning wadon sabumi
Patimah sayêktos
minulyakên dening Hyang èstrine
bok Aklimah kewran tyasirèki
arsa amanggihi
jrih dukaning kakung

Pasthi kênèng kukum gêng nêmahi
ing satêmah layon
lamun nora manggihana rêke
mring tatamu ajrihe nglangkungi
dene putrèng Nabi
wêkasan anglalu

Nêmah kênèng ukume kang laki
kunci wus sinorog
kori mênga sang rêtna nulya ge
manjing ing jro kagyat aningali
mring kang duwe panti
cahyanya sumunu

Lir banguning kartika myang maksih
sumêdhêng yu anom
pantês lamun kawêngku pamase
siniwaya anèng jroning puri
dadiya rabining
punggawa tan patut

Nadyan garwaning para narpati
nora na mangkono
nèng sawarga iku pantês gonne
Ni Aklimah iyeram ningali
cahyaning kang prapti
lir wulan mabangun

Sunaring wadana angglipati
prabane mancorong
tuhu ratuning èstringrat kabèh
ratu-ratuning ayu sabumi
Aklimah nulya glis
nêmbah ngaras suku

Nanging ingkang sinêmbah tan apti
sang rêtna lingnya lon
apan sarwi anganthi astane
babo aja anêmbah ing kami
pan sirèku uwis
pinadha lan ingsun

Sinucèkkên jênênging pawèstri
miji sing Hyang Manon
Jêng rama wus amuji yêktine
marang sira minulya nèng bumi
miwah aningali
bawanta lan ingsun

Nyai Aklimah umatur aris
adhuh gustiningong
punapa kang kinarsakkên anggèr
anêdhaki ing dasih kaswasih
sasat ingkang abdi
kabanjiran madu

Kagunturan ingkang wukir sari
kilang hèrnawa rob
Dèwi Patimah alon dêlinge
nora nana sêdyaningsun naming
arsa amangihi
lan sira satuhu

Payo mulih mring wismanirèki
sun arsa wruh ing jro
nulya kinanthi sarêng lampahe
lênggah panti Aklimah yun mungging
sor nanging tan kêni
pinêksa nèng luhur

Dèwi Patimah ngandika aris
marmane wakingong
praptèng kene sayêkti yun ngêmpèk
kadang tuwa marang ing sirèki
dènnya praptèng akir
têtêpa sadulur

Bok Aklimah kagyat miyarsa ngling
barêbêl mêtu loh
dhuh gustiku kang mangkana anggèr
manamparing ing dasih kaswasih
tan sagêt mangsuli
si tariking gambuh

Dangu dènnira lungguh
sang Dyah Ibnu Mustapa andulu
ting carènthèl nèng gêbyog luhurirèki
lir camêthi dhapuripun
samya wêsi kang dènanggo

Gêdhe cilik pipitu
sêjêmpol sajênthik sapênuduh
ingkang agêng salêngên amung sawiji
sang dyah garjita ing kalbu
aris dènnira tatakon

Apa pandhe bojomu
duwe dandanan mangkono iku
ting carènthèl rupane kaya cèmêthi
piranti apa ta iku
Aklimah umatur alon

Botên pandhe pukulun
punika piranti yèn angukum
mring kawula bilih anglampahi sisip
sang rêtna ngandika arum
iku apa wus kalakon

Sira kêna ing ukum
matur inggih pitu pisan sampun
tinamakkên mring kawula kang camêthi
inggih saking bodhonipun
kang abdi tan wrin pakewoh

Akathah lêpatipun
maring laki pramila sring ngukum
amung ingkang salêngên gêngipun gusti
sapisan dèrèng pukulun
tumiba ing angganingong

Kados gadhangan lamun
ingkang abdi dosa gêng puniku
kang kinarya Dèwi Patimah duk myarsi
mangkirig tyase kumêjut
sru tobatira Hyang Manon

Rumaos lamun durung
mangkana dera bêkti ing kakung
malah sangêt tobat salêbêting galih
Aklimah sigra rinangkul
Siti Patimah mêtu loh

Dhuh lae kadangingsun
Aklimah donya akeratipun
amung sira bênêr kang padha mêmuji
mangkono sing pratingkahmu
tuhu musthikaning wadon

Dongakna raganingsun
lilanira manira gya wangsul
lawan paman Ngali sunajake mriki
lamun wus prapta bojomu
apan ingsun arsa wêroh

Sang rêtna sigra kundur
Aklimah ngatêr jawining pintu
yayah kadya nutakên waspanirèki
sru onêng ing tamunipun
sasolahe maksih katon

Wau ta ingkang kundur
lêstari ana marga pinêthuk
lan kang paman nungkêmi pada kêkalih
sru minta aksamanipun
matur nutur dènnya panggoh

Lan Aklimah satuhu
punjulingrat bêktinya mring kakung
ingkang paman mèsêm nahan ta winarni
Aklimah saungkuripun
amung tansah gung wirangrong

Lawang kinunci sampun
wangsul ing gêdhong malih gyanipun
yata wau ki juragan lagya prapti
sarowangira gumuruh
kèndêl sajawining banon

Ki juragan anguwuh
dhodhog kori kagyat duk angrungu
bok Aklimah tan samar swaranirèki
wus anarka lakinipun
gupuh mijil saking ing gon

Anyangking toyèng suku
enggal anyorog kori pan sampun
dangu manjing Aklimah nyandhak padèki
winisuhan toyèng suku
wusnya mudhar ukêlnya lon

Kinèsèdakên suku
duk lumampah ki juragan dulu
tapak lèjèg nèng latar tilas wong kalih
basêngut sru dukanipun
wus pasthi ciptaning batos

Kalamun rabinipun
tinarka ngiwa ing tindakipun
datan kongsi tatanya kasusu runtik
busana tan kongsi cucul
laju angutu mring kêbon

Camêthinira sampun
kabèh ginawa Aklimah wêruh
wus anyipta yèn antuk dukaning laki
ki juragan asru muwus
Aklimah sampungkuringong

Sapa ta dhadhayohmu
baya wong lanang kang luwih bagus
nêmbah matur dhuh gustiku guru mami
Dèwi Patimah kang rawuh
dede wong lanang sayêktos

Milamba kamipurun
amanggihi mring atmajèng Rasul
inggih amung nyuwun pangaksama gusti
ki juragan asru ngêmpus
têka bisa têmên goroh

Tan wurung sira kukum
ingsun ajrih yèn ngapura iku
dukaning Hyang ki juragan wusira ngling
rabine sigra sinapu
cèmêthi pitu dènanggo

Sijine ping sapuluh
dadya pinukul ping pitungpuluh
apan rênyuh sarirane lir rinujit
sasambate tan lyan namung
nêdha apura kemawon

Ki juragan wus liwung
waringutên ilang trêsnanipun
marang rabi wus tutug dènnira gitik
nyandhak pukul gêdhe gupuh
mukane sêdya pinupoh

Muncrat ludiranipun
dadya niba ing siti tan emut
kinèndêlan wau ta dènnira nggitik
kinira rabine lampus
sigra mulih saking kêbon

Prapta ing wisma sampun
ki juragan minggah kobong turu
yata wau yekang kantaka wus eling
wungunira pungun-pungun
antuk parmane Hyang Manon

Sadaya tatunipun
ing sarira myang mustakanipun
samya pulih tan ana labêt kang bucik
malah sangsayembuh ayu
cahyane wuwuh mancorong

Yata Aklimah emut
yèn lakine lagi prapta durung
kongsi bukti sigra dènnya manjing panti
tiningalan maksih mujung
Aklimah sigra mring pawon

Laju ngratêngi sampun
sêkul ulam myang pangananipun
sinajèkkên nèng jarambah sinasabi
Aklimah gya nyandhak kêbut
nusul minggah anèng kobong

Alênggah dagannipun
amêtêki pan sarya akêbut
ki juragan samana kagyat anglilir
awas dènnira andulu
pungun-pungun dènnira non

Tan nyana rabinipun
dene cahyanira wuwuh mancur
aris tanya sapa wonge kang alinggih
ing dagan mêtêki mring sun
Aklimah matur wot sinom

Kawula cèthi paduka
pun Aklimah dhuh kiyai
yèn sampun tuwan apura
mring amba kula aturi
wungu dhadhahar nasi
cacaosane pan sampun
ngungun kyai juragan
duk myarsa dukane lilih
mring rabine lan tujunenggal waluya

Malah wuwuh cahyanira
sumunar tejane kadi
basanta sêdhêng purnama
dènnya ngling wajane kengis
gumêbyar anglir thathit
ki juragan tyase rêmpu
tangi asru lingira
ya sun apura sirèki
nanging aywa amindho laku dursila

Ature inggih manawa
culika tobat sayêkti
sigra mudhun ki juragan
caosanira binukti
nanging tyasira maksih
ki juragan mangu-mangu
ciptèng tyas buh wong ika
adarbe silip ing laki
eman têmên têka darbe ati ala

Yèn ta aja mangkonoa
ngupaya pasthi tan olih
luwih bêkti rabiningwang
tuhu yèn ayu linuwih
tinimbang para putri
maksih ayu rabiningsun
sapa wonge kang bedhang
yèn ora sun paekani
pasthi dadra yèn luput ginodhèng jalma

Dadya ki juragan arsa
lunga dagang api-api
pamit marang rabinira
Aklimah dènbêcik kari
sun arsa dagang malih
pasthi lawas nora mantuk
sira ja lunga-lunga
poma ing sapungkurmami
aturira Aklimah inggih sandika

Sigra ki juragan mangkat
lawang-lawange kinunci
ngalintêr jawining bata
siyang dalu ngintip-intip
nulya na ingkang prapti
Jabarail pan ingutus
amundhut Ni Aklimah
dening Hyang Kang Maha Sukci
saragane kinèn gawa marang swarga

Aklimah asru tangisnya
dene ta lakine maksih
lunga dagang dèrèng prapta
pinaksa dening Ijrail
binêkta mring wiyati
katur pinarnahkên sampun
ing swarga luwih mulya
sinami lan para Nabi
nanging wadon Aklimah tansah karuna

Pan anêdha lakinira
tinunggilna mring swargadi
Hyang Suksma anuduh sigra
marang Malekat Ijrail
kinèn mundhuta marang
ki juragan nyawanipun
Ngijrail lumaksana
ki juragan kang winarni
pan sadalu jagi anèng jawi bata

Enjing arsa ngambil andha
tan arsa mêdal ing kori
kasusu onêng ing garwa
mènèk ki juragan manjing
laju lumêbèng panti
jujug gonning garwanira
tiningalan tan ana
marang gêdhong kulon sêpi
muring-muring tyasira mor langkung maras

Gêmêd dènnira ngupaya
jro wisma dènbalingkrahi
gêdhonge kabèh binuka
pawon pakiwan asêpi
kabèh dènosak-asik
sajroning cêpuri suwung
ki juragan karuna
sarwi gulung anèng siti
sasambate Aklimah nèng ngêndi sira

Apa ta lungane ngiwa
marang kang bedhang mu bêngi
labête mêntas sunpala
dene nguni wus prajanji
panjaluke pribadi
yèn luput sun kinèn ngukum
iya wus kalampahan
ping pira-pira sun-gitik
nora dadi tyase mêngko têka cidra

Lunga nora awawarta
dhuh Aklimah kapok mami
abedhanga wong sadasa
sawêngi ingsun lilani
nora kudu ngong-gitik
mung aweta ingsundulu
marang ing warnanira
yèn sirèwuh lawan mami
lah akunên lêskarira sun narima

Yata wau kang winarna
malaekat ingkang prapti
ki juragan wus cinandhak
githoke tan bisa osik
mênêng tan bisa nangis
sru tanya sapa wong iku
anyêkêl githokingwang
saure ingsun Ngijrail
dinutèng Hyang amundhut ing jiwanira

Ki juragan duk miyarsa
gumêtêr langkung dènnya jrih
pan asru dènnya karuna
pan kawula nyuwun alim
inggih gusti yèn kenging
ing benjang yèn wus kapangguh
kalawan rayatkula
kang kesah ing wau ratri
dèrèng kongsi panggih arsa dènpundhuta

Manira takèn ing wuntat
Ngijrail asru nauri
apa gawemu sasambat
katêmu rabinirèki
dene iya duk maksih
siyasatira kalangkung
tanpa dosa siniksa
lah iya sandhangên mangkin
Sang Hyang Suksma kang malêsna marang sira

Pan ing mêngko rabinira
wus pinundhut nèng swargadi
luwih dening sèwu mulya
pinadha lan para nabi
dene sirèku benjing
kinarya sèn-isènipun
jroning nraka jahanam
ki juragan wus miyarsi
sru miduwung dènnya milara kang garwa

Akèh-akèh sambatira
nanging Ngijrail tan kêni
nyawanya tinarik sigra
tinarik saking ing sikil
ki juragan wus mati
luwih sangêt sakitipun
nyawane sinangsaya
samana wus katur maring
ing Hyang Suksma kinèn manjingkên naraka

Nyawanira ki juragan
pinanjingkên nraka api
langkung sakit kawlasarsa
sakêthi lara wong mati
siyang dalu anangis
sasambat ing rabinipun
ingkang anèng suwarga
Aklimah wus amiyarsi
yèn lakine siniksa anèng naraka

Saya sru panangisira
sru lumuh anèng swargadi
yèn lakine tan tinunggal
kêdah mèlwa anglakoni
marang naraka gêni
Hyang Suksma sigra angutus
Jabarail ngatêrna
marang gonning lakinèki
dimèn wêdi miyat umobing naraka

Wus ingatêrakên marang
satêpining nraka api
Aklimah mulat mring priya
langkung saking kawlasasih
pan kinêpung ing agni
tan wawang Aklimah wau
piyak api naraka
lumayu dahat dènnya jrih
mring Aklimah dene wus kinarya mulya

Ki juragan nyawanira
wus sayah lêsah nglangkungi
nanging sasambate rosa
Aklimah sigra nungkêmi
sarwi lara anangis
ki juragan sakalemut
kagêpok dening garwa
tatune sadaya pulih
ingkang bangêt sadaya pan sami sirna

Anjrit dènnira karuna
sru tobatira mring rabi
katur ing Hyang Maha Mulya
wus kinèn angêntas kalih
pinanjingkên swargadi
Aklimah lan lakinipun
Hyang Suksma wus ngapura
marang ki juragan pan wis
kocap lamun èstri mantêp marang priya

Bisa nyangking mring sawarga
yèn wong lanang nora bangkit
kunêng kojabe Sèh Akbar
dènnya pitutur mring siwi
Murtasiyah miyarsi
karasèng tyase kapencut
tingkahira Aklimah
ya mantêp bêktinirèki
satêmahe bisa nyangking mring suwarga

Murtasiyah wus nugraha
graitaning tyas nglabêti
lamun wanodya utama
Sèh Akbar ngandika malih
poma nini dèneling
pira-pira bisa tiru
kaya wadon Aklimah
mung pintêra ngirip-irip
dhasar bakal lakinirèku ngulama

Akunên guru sayogya
rara madhêpa sawiji
buwangan trêsnamu marang
ingsun lan ibunirèki
mung gènnira ngladèni
ati-atinên dènemut
aja sira rumangsa
duwèni karkat pribadi
pan sakèhe danakna ingkang sakira

Tutug dènnira amardi
mring putra tataning krama
dalu bubaran kaliye
têkan wawangkiting dina
paningkahing pangantyan
bawahannya langkung-langkung
guyub ingkang nambutkarya

Tan ana kang nguciwani
lêstari amangun suka
dupi paragating gawe
Sèh Ngarip sinungan prênah
ing kidul Wanasêkar
dhudhukuh arja kalangkung
tulus gènne palakrama

Minta uning marang laki
wit ningkahan têkèng babar
wus winisik saderahe
Sèh Ngarip dhasar waskitha
alim sakèhing kitab
tinutur sadayanipun
sang dyah saya sungkêmira

Cipta laki donya ngakir
Murtasiyah wus awawrat
têkèng mangsa mêtu wadon
kalangkung endahing warna
cahya suksmèng sasangka
ramebu suka kalangkung
dahat sukur ing Pangeran

Sinung ran Siti Warsiki
lagya umur sangang wulan
sinapih ing panêsêpe
kacrita sawiji dina
Sèh Ngarip lagya nadhah
Murtasiyah sandhing lungguh
lawan amangku kang putra

Mulat pandome mèh mati
gragap Dara Murtasiyah
pinriksa sumbune êntèk
kalangkung kewran ing nala
tambuh ing solahira
sangêt gumêtêr ing kalbu
guguping tyas ngambil rema

Mung saêlêr gya kinardi
sumbuning pandam gumêbyar
sang Sèh Ngarib dupi anon
kagyat ing tyas sêmu duka
apa ta mulanira
uruping pandam sumunu
suwene surêm mèh pêjah

Murtasiyah turira ris
sangêt gugup ingkang manah
de dhasar têlas sumbune
upami kawula tilar
ngambil sumbu gya pêjah
dadya ngambil rambut ulun
kinarya sumbuning pandam

Bramantya sêrêng Sèh Ngarib
kèndêl dènnira anadhah
sugal asruing wuwuse
bêcik têmên solahira
bisamu aprasêca
bojo ngawal akiripun
Murtaisiyah durung pirsa

Wani amikan ing laki
sira kêna ukum lara
tan paparah sira kênès
wani-wani ngambil rema
sarandune wakira
sirèku sadarma gadhuh
kabèh kagunganing priya

Sira lungaa saiki
tan sotah sun sasandhingan
lan wong duraka lir kowe
matur rara Murtasiyah
mlasasih rawat waspa
tan rinungu saya bêndu
druhaka ywa katon mata

Kakeyan cariwis lamis
tinggalên atmajanira
Warsiki cinandhak age
uwal saking pangkon rena
Murtasiyah pinala
linarak binêkta mêtu
tan kêndhat dènnya milara

Sambat-sambat minta lalis
saya sru dènnya milara
jinunjung binanting age
sang ayu banjur kantaka
Sèh Ngarib malbèng wisma
lawange nulya tinutup
nahên wau kang kantaka

Gilang-gilang anèng siti
kasiliring samirana
wus lingsir wêngi wayahe
tibaning bun tirtamarta
tungtum bayuning ngangga
èngêting tyas dahat sukur
takdire sariranira

Wus wungu sang dyah ngalilir
pangetangira ing nala
yèn ingsun lungaa bolos
paran wêkase wakingwang
dadya pawèstri pajal
tangèh manggiha rahayu
tan wurung kasurang-surang

Sinêbut pawèstri lanji
umpama ingsunmopowa
nora kêlar siyasate
sang dyah kewuhan ing driya
ing wayah bêdhug tiga
dadya tyasira anglalu
kesah sarêng wayah pajar

Lampahe mandhêg anolih
kèmutan atmajanira
tansah kumêmbêng waspane
kaya baliya sakala
anangis ing wardaya
adhuh nini putraningsun
sira tan aduwe biyang

Aja sira sok anangis
sapa kang momong ing sira
awirandhungan lampahe
samarga arawat waspa
ing wayah lingsir wetan
lampahira dèrèng rawuh
ing dhukuhe ingkang rama

Sèh Akbar sampun udani
ilham saking kalbunira
yèn badhe prapta putrane
marga dinukan ing priya
apurik tilar wisma
gya prentah mring garwanipun
rubiyah sira dènenggal

Inêbên lawang kang jawi
sira kancingana pisan
yèn anakira marene
aja sirawèhi lawang
iku durakèng priya
yèn sira mèlututulung
olèh durakèng Pangeran

Yèn sira dènjajaluki
sabarang ingkang tinêdha
poma sira aja awèh
pacuhan sira awèha
rabine anggarjita
mituhu wêlinging kakung
kori sampun tinêtêgan

Murtasiyah nulya prapti
kandhêg sajawining lawang
anguwuh marang ibune
kawula anuwun lawang
sumaur ibunira
saking sajêroning pintu
èh rara age baliya

Aja sira njaluk kori
dinukan ing ramanira
ingsun ajrih pêpacuhe
sira winastan duraka
marang ing ramanira
duraka marang lakimu
ramanta tan arsa mulat

Dara Mutasiyah nangis
amlasasih anèng lawang
ibune nangis anèng jro
dhuh nini aja karuna
ingsun tan bisa mirsa
dhuh ibu anyuwun banyu
sun gawene sangu kesah

Ibune ngadhuh nauri
wuwuse awor karuna
adhuh nini putraningong
ingsun ajrih ramanira
Murtasiyah turira
ibu kawula mit lampus
dènagung apurandika

Lawan sêmbah bêkti mami
aturna mring kangjêng rama
gih pangapurane bae
mugi kawula angsala
apuraning Pangeran
ibune tan bisa muwus
ni Murtasiyah wus kesah

Manjing ing wana gung wêrit
tan ana dirgama ketang
sang dyah angèsthi patine
dene angsal dukaning Hyang
lawan dukaning priya
marma ragane winasuh
angsala apuraning Hyang

Lawan apuraning laki
kang piniji maring Allah
anèng têngah wana gêdhe
buron galak kabarasat
samya ajrih tumingal
gègèr sumingkir kêplayu
angungsi ing parang jurang

Sakathahing buron alit
tumingal samya kacaryan
gumrudug angiringake
banthèng maesa nèng ngarsa
kadya ambabat marga
warata mara bêludhus
kapungkur tinubruk macan

Kawingking ing Wanasari
anjog wana tarataban
pêtêng tur akèh bondhète
ri wana lawan ri tanjang
ri bandhil anèng marga
anggubêl ingkang lumaku
sinjang ajur lir ginubah

Samêkan pating saluwir
warata ingkang sarira
balur-balur karêrèndhèt
kacanthol ing parang dênta
pring jawa angêlakah
pring ori têpung sumambung
wulung ampèl anjêlanah

Kumrisik kang wuluh gadhing
kasiliring samirana

sangsaya kalunta-lunta
sira ni Murtasiyah
ciptaning manah anglampus
tan ana ingkang sinêdya

Liyêb lênguk ing jro ngati
jisimira tan ginita
mung amandêng Pangerane
mugi angsala apura
mring priya lan kang rama
wus lawas anèng wanagung
sisinome Wanasêkar

Kalangkung kawêlasarsa
ngambah jurang ngiring-iring
parang pèpèrèng sasêngkan
tan nadhah minum guling
sarira kuru aking
marlêsu cahya umancur
nèng sela sumayana
samadyaning wana wingit
kaayoman witing karoya ngrêmbaka

Waktu luhur arsa salat
nanging datan ana warih
miwah rukuh datan bêkta
tandya ngêningkên pangèsthi
munajat ing Hyang Widdhi
asta kakalih jinunjung
matur ing Hyang Wisesa
Ilahi ngalamun ngalim
ya ihdina tuwan ingkang Maha Mulya

Winênang jagat wiryawan
mugi aparinga warih
dongane wus katarima
Allah Tangala maringi
anèng ngarsanirèki
we wêning lan maligyegung
gya ngambil toya kadas
osiking tyas langkung wingit
paran baya sun karya tapih sumêkan

Sakujur wus tabêt turas
putrèngngong nini Warsiki
kêthêr najis lan tabêt rah
Allah Tangala udani
utusan Jabarail
maringkên parabot luhung
mring wadon Murtasiyah
kang satuhu bêkti laki
tuwan kinèn angusap wadananira

Jabarail wus apanggya
dhawuhkên timbalan Widdhi
Murtasiyah tampanana
paringing Hyang Mahasukci
anggonên angabêkti
wus tinampan gya rinasuk
anulya waktu salat
Jabrail misih ngêntèni
bakda salat Jabrail ngusap wadana

Wimbuh endah kang suwarna
sajagat tan na tumandhing
Jabrail aris ngandika
rêngên ta èh sira nini
timbalane Hyang Widdhi
sira mantuka dèn-gupuh
bali mring lakinira
atas timbalan Hyang Widdhi
Jabarail wangsul ing Kalaratolah

Murtasiyah gya umentar
saking têngahing wanadri
datan kawarna ing marga
jujug wismaning sudarmi
Sèh Akbar lawan rabi
nuju nèng surambi lungguh
dhatêngan matur nêmbah
nyuwun wikan ingkang abdi
ki Sèh Ngarih pundi prênahe kang dhêkah

Sèh Akbar alon wuwusnya
nini sira wong ing êndi
ayu anom warnanira
atêtakon ki Sèh Ngarib
apa karsanirèki
Dara Murtasiyah matur
kula apan winêkas
marang Murtasiyah nguni
wêlingipun kinèn nyuwunkên ngapura

Ibune sarêng miyarsa
kumêpyur waspane mijil
mêngko nini suntatanya
Murtasiyah nèng ngêndi
mangkana anauri
wontên satêngah wanagung
tambuh ingkang sinêdya
amung panêdhane nguni
apuranên dosane munggèng Pangeran

Sèh Akbar alon ngandika
sira nini suntuturi
dhukuhe Sèh Ngarib iya
kidulwetan saking ngriki
Murtasiyah gya pamit
lajêng wau lampahipun
tan kawarna ing marga
prapta dhukuhe Sèh Ngarib
dumarojog anulya lumêbèng lawang

Sèh Ngarib kapanggih lênggah
anèng surambi angaji
Kur'an dhasare pasêkat
swarane arum amanis
ni Murtasiyah singgih
lumanpah sarwi tumungkul
kagagas ing wardaya
polahe kala ing nguni
sarwi angling alon wijiling wacana

Lah tuwan mangke kèndêla
sakêdhap gènnira ngaji
amba kalilana tanya
pundi dhukuhe Sèh Ngarib
Sèh Ngarib angling aris
inggih ngriki dhukuhipun
Sèh Ngarib inggih kula
punapa ta wontên kardi
Murtasiyah matur kawula winêkas

Dening Dara Murtasiyah
katura dika kiyai
wêlinge nyuwun apura
lawan tuwan akên dasih
donya dèntêkèng akir
panuwune dipun lulus
Sèh Ngarib angandika
inggih-inggih yayi inggih
Murtasiyah mèsêm ing wardayanira

Sèh Ngarib ing sêmunira
kacaryan ing dhayohnèki
alon dènnira ngandika
arum swarane amanis
karsa-amba puniki
kang dadya gagêntènipun
dawêg nuli aningkah
ni Murtasiyah nauri
ki Sèh Ngarib lah punapa karsa dika

Angucap kadya punika
dhumatêng ing awakmami
pan dene randha wulanjar
somah datan darbe laki
lan malih takèn nguni
apa ta karsane iku
si Murtasiyah kesah
dhatêng ing wana gêng wêrit
dika tundhung anglampahi kawlasarsa

Sèh Ngarib alon angucap
manira tuturi yêkti
mangke dhatêng pakênira
tatkala amba ambukti
rabi ulun ing nguni
amangku atmajanipun
nini Warsiki ika
angadhêp gènkula bukti
nèng ajogan apan sarwi ngulah pandam

Badhe pêjah ingkang dilah
margi têlas sumbunèki
gugup ing tyas rabikula
ngambil remane pribadi
tigang êlêr kinardi
sumbuning dilah puniku
mila ngong nuli duka
dene tan warah ing mami
gih punika purwane kula kèn kesah

Murtasiyah wuwusira
yèn makatêna puniki
kang dadya margining duka
dhatêng rabinta rumiyin
ingkang maksih ngabêkti
dhatêng paduka satuhu
inggih tuwan tantuna
amba kalilana pamit
kantun arja kawula ayun mantuka

Sèh Ngarib alon lingira
sampun dika age mulih
angêntosana dhaharan
Sèh Ngarib angambil gêni
tan dangu nulya prapti
dinadèkkên sarta tunggu
andamoni sapisan
Sèh Ngarib ing gêninèki
aningali ing tamunira sapisan

Mangkana pratingkahira
andamoni kaping kalih
mulat maring tamunira
Sèh Ngarib inggih ping kalih
sadangune kadyèki
gênine tan kongsi murub
mèsêm Ni Murtasiyah
ningali solahing laki
Murtasiyah kadaut raosing nala

Sang rêtna kalangkung wêlas
anggêntèni dadèn gêni
yata Ki Sèh Ngarib sigra
anyigari kayunèki
kaya mangkana malih
dènnira anyigar kayu
iya kadya duk bêthak
tan kobêr nyigar wrêksèki
pijêr dongong aningali tamunira

Sèh Ngarib lir kênèng guna
umiyat ing tamunèki
tambuh-tambuh solahira
sang rêtna mèsêm ing galih
dènnira aningali
solahe lakinirèku
Ni Dara alon ngucap
yèn kaparêng ing panggalih
amba arsa anggêntosi karya tuwan

Kula kyai lilanana
arsa gumanti ngratêngi
ki Sèh Ngarib saurira
inggih-inggih yayi inggih
wus matêng sadayèki
kêndhi dènisèni sampun
sinajèkkên ing ngarsa
Sèh Ngarib amuwus aris
nêdha yayi dhadhaharan lawan kula

Murtasiyah aturira
andika dhahar rumiyin
kawula ngantos lorodan
Sèh Ngarib anulya bukti
angucap jroning ati
rasane sasaji iku
sêkul kalawan ulam
padha lan rasane dhingin
pêcak tangan kaya Dara Murtasiyah

Sèh Ngarib garjitèng driya
baya iki rabimami
yèn dulu tatamunira
warnane têka rêspati
ngluwihi duk ing nguni
sarta lan panganggonipun
kaya dudu wong donya
iribe lir rabimami
kaya patut dadiya kanthi manira

Datan sakeca tyasipun
Sèh Ngarib tatanya aris
mring tatamune kang prapta
sintên kang sinambat ing sih
sumaur kang tinakènan
Murtasiyah aranmami

Sèh Ngarib alon amuwus
arandika niku adhi
sama lan bakayunira
rabikawula rumiyin
sun badhe mangsa dedeya
Sèh Ngarib marpêki aris

Manira takèn satuhu
awêcaa dènsajati
sapa ranne sutanira
Murtasiyah anauri
kakasihe suta amba
inggih pun rara Warsiki

Sèh Ngarib mèsêm lingnya rum
wastane sutanirèki
sami lan anak-kawula
yèn makatêna nakmami
ywa tanggung sira pupuwa
kang putra awas ningali

Ni Rara Warsiki gupuh
marani sarwi anangis
sigra Dara Murtasiyah
kang putra sinambut aglis
dèn êlungi payudara
Sèh Ngarib awas ningali

Nging maksih mêlang tyasipun
mèsêm angandika aris
sintên wastane ramanta
miwah renanira yayi
Murtasiyah aturira
inggih rama ibu mami

Sèh Akbar kêkasihipun
de wastane ibu mami
kusuma rêtna Supiyah
Sèh Ngarib amuwus manis
iya yèn mangkene nyata
sira iku rabimami

Sèh Ngarib malih amuwus
apa karanane yayi
sira salin warnanira
beda lawan duk rumiyin
mêngko wimbuh ayu endah
lan wong akèh angluwihi

Kaya dudu wong donyèku
panganggonira mas kwari
Murtasiyah aturira
ya pangeran gurumami
ing donya praptèng dêlahan
tulusa mêngku kang abdi

Rumiyin andika bêndu
anundhung dhatêng kang abdi
kawula kesah mring wana
nèng wana nêdya ngabêkti
ngupados toya tan angsal
amba nunuwun ing Widdhi

Istijab pandongaulun
tinarimah ing Hyang Widdhi
yata na malige prapta
cumawis nèng ngarsamami
sarta lan toyane pisan
dutaning Hyang Jabarail

Dhawuh salaming Hyang Agung
aparing wastra mring mami
saking swarga adi mulya
sampuning bakda ngabêkti
Jabrail ngusap wadana
lawan êlare sasisih

Punika wiwitanipun
salin warnamba kiyai
Sèh Ngarib alon ngandika
iya kang kaya sirèki
kang sinung rahmating Suksma
pindha Rasullulah yayi

Sinung nugraha satuhu
sawabe Patimah yayi
suwarga kang adi mulya
pangaksamaning Hyang Widdhi
sapa kang bêkti ing priya
tan beda samining ngèstri

Rara Murtasiyah iku
antuk rahmating Hyang Widdhi
kapindho Patimah johar
lawan manggih sawargadi
Sèh Ngarib nulya utusan
rama ibu dènaturi

Wus prapta panggya kang sunu
langkung gawoking panggalih
de ta manggya kaelokan
suka sukur ing Hyang Widdhi
ramebu samya dêdonga
lêstarinipun kang siwi

Wus têlas caritanipun
Dara Murtasiyah sukci
sagunging kang amiyarsa
samya awawanan angling
ngene-ngono yèn wanodya
yèn wis winêngku ing laki

Nora ngimpi angrêmpêlu
duwe cipta liyan janmi
iku antêping wanita
wong lanang satuhunèki
dak-nang anggêp sumangkeyan
ciptane tan muhung siji

Wong lagi bae tas anu
basan loro dadi siji
kaya diuntal-untala
basa mêtu saking panti
tan na elinge samêndhang
kana-kana kang pinikir

Rewange mangsuli wuwus
adhi iya warni-warni
ywa kagêbyah kaya uyah
botên-botên bakyu mêsthi
trêsna yèn lagi kêkêpan
irunge tumèmpèl pipi

Mangga karaosa bakyu
criyosipun Kasanah-i
nganti jumênêng narendra
tan lami mantêp ing laki
Ki Suhul-e lajêng eklas
tan na priksa tan na titi

Sèh Akbar cariyosipun
kang mangka têpa palupi
nyatakkên tyase wanita
duk jaman Suleman Nabi
supaya namung sakala
wasana tambah gunging sih

Wadon Aklimah pinunjul
bojone juragan bêngkring
tuwa ala lara mata
kêrênge kêpati-pati
pinala tumêkèng pêjah
sarêng wontên ing swargadi

Garwane juragan bêngkrung
pêjah winisesèng Widdhi
griya ing nraka jahanam
ngaru-ara rina wêngi
dupi Aklimah miyarsa
tinarik marang swargadi

Dara Murtasiyah wau
dosane amung sathithik
pinala mèh praptèng lena
tinudhung cinêri-cêri
wontên paran botên ginggang
dènnya sumungkêming laki

Adhi ya bênêr kandhamu
suka sênêng pra tamèstri
jênêg dènnya jajagongan
arak inggih uwa rati
wong lanang anggalap mênang
botên pothok kados èstri

Nyi Atikah lingira rum
aku takcarita maning
mêngko padharasakêna
mungguh ananing pawèstri
muhung minangka timbangan
critaku kang uwis-uwis

Carita kala rumuhun
ana kawulaning Widdhi
mardika tur sugih arta
anulya bêkti ing Widdhi
jro kitha Mêsir wismanya
aran Ngabdullah Johari

Kautamanira mashur
sajroning nagara Mêsir
mangkana sawiji dina
sira Ngabdullah Johari
alungguh lan rabinira
sinawang-sawang kang warni

Amulat wadana muwus
dhuh rubiyah ingsun iki
asih têmên marang sira
pangrasane atimami
lumahing bumi kalawan
soring langit tan na malih

Kang dadi têlênging kalbu
kumpuling paningal-mami
wus mondhok anèng ing sira
rabine sumaur aris
kula gih botên prabeda
kados panjênêngan ugi

Datan kapengin wong bagus
botên melik janma sugih
mung dika dununging cipta
ing awal praptaning akir
tulusa angèstupada
tan adarbe cipta malih

Dèn-tumêka ajur luluh
mung dika panutan-mami
lah dawêg sami prasêtya
dadosa antêping budi
kalamun kawula pêjah
dika sampun rabi malih

Dene yèn andika lampus
kula botên laki-laki
sampun ngantos ginarayang
mring wong lanang malih-malih
ngamungna dika piyambak
kang darbe sarira mami

Ing donya akeratipun
angling Ngabdullah Johari
yèn kaya mangkono iya
nuli padha aprajanji
sinêksèn para ngulama
misuwur wong sanagari

Prasêtyanira kalangkung
ni bok Ngabdullah Johari
tur bêkti asih ing priya
ulah bawane lêstari
mangkana èstrinya pêjah
lanangnya kadi wong baring

Saking sangêt wuyungipun
udhêngnya dipun suwiri
kulambi lan sinjangira
ting sarêmpal dènsuwèki
tur sarwi lara karuna
dènlayat wong sanagari

Nulya ginawa mring kubur
wus pinêtak padha mulih
sakèh ingkang padha mêtak
nanging Ngabdullah Johari
angèri nèng pakuburan
tunggu kubure kang èstri

Sakêdhap Ngabdullah mantuk
mring wismanira ing rabi
ing paturone tan ana
saya susahe kang ati
alungguh ing wismanira
bali mring kuburan malih

Sirahe pinopok ngêndhut
sarwi jêlèh asru nangis
solahe kaya wong edan
lali mangan lan ngabêkti
mung rabine kang dènucap
cinêluk dènajak mulih

Dadya umum amisuwur
yèn ki Ngabdullah Johari
kalindhih akale buyar
sapatine ingkang èstri
sanak-sanakira wêlas
padha ngupaya jajampi

Miwah maring dhukun-dhukun
cinêkêl ginawa mulih
sinilêmakên ing toya
ana kang gitik pênjalin
kèh warnane japamantra
tan ana kang amarasi

Tita akaling dhêdhukun
samya sèlèh tan kadugi
ki Ngabdullah kinunjara
laminira nênêm sasi
kami-wêlasên kang mulat
ki Ngabdullah dènuculi

Saking kunjara duk mêtu
manjing wismanira ngambil
klasa satunggal binêdhah
ing têngah dipun lêboni
sirah kaya nganggo kayat
maring pakuburan malih

Praptane banjur alungguh
anèng kubure kang èstri
manggrok nora lunga-lunga
yèn dalu ajêrat-jêrit
pira lawase amoyang
sira Ngabdullah Johari

Kongsi dungkap tigang taun
sawiji dina nujoni
sirah pinopok ing lêmah
banjur tuturon ing siti
malumah angathang-athang
matur ing Hyang Mahasukci

E Pangeran ingkang Agung
kang mulyakakên ing Nabi
Muhammad ingkang Mustapa
tuwan icalna tumuli
susahipun manahamba
ya Pangeran ingkang gaib

Nulya na swara karungu
mring ki Ngabdullah Johari
aglis junjung sirahira
ningali wong tuwa siji
anganggo kang sarwa pêthak
ki Ngabdullah atut wuri

Ing saparane wong iku
ki Ngabdullah matur aris
dêmi Allah kang asuka
nugrahaning martabati
lah sintên ta asma tuwan
kang tinanya ngandika ris

Nabi Ngisa jênêngingsun
kumêpyuring tyas Johari
rumangsa pitulunging Dad
kang nulya umatur malih
ya Nabiyolah pratela
Pangeran kang Mahasukci

Kang akon mring tuwan têmu
lan kawula anuruti
ing sakajating kawula
Nabiyolah Ngisa angling
lah ta apa kajatira
matur Ngabdullah Johari

Punika ingkang kinubur
rabikawula ngêmasi
kawula tan bisa pisah
tuwan têdhakna Hyang Widdhi
mugi ta rabikawula
dipun gêsangêna malih

Lan taksiya warni ayu
Nabiyolah ngandika ris
èh Ngabdullah wus muliya
mangana minuma sarwi
sêdhêkaha mumuleya
ngurmatana pêkir miskin

Krana sira iku luput
tingkah mring rabimu ugi
sukêr ati palacidra
lalèn tur amaro ati
samangsa iku uripa
kiyanat gawe bilai

Mulane ingsun tan ayun
dongakna jaluk ing Widdhi
mêndhêg matur ki Ngabdullah
amba anênuwun ugi
inggih mangsa makatêna
rabikawula wus janji

Donya praptèng akiripun
tan kumêdhap darbe laki
dhumatêng badankawula
mangsa sagêta ngoncati
prasêtyanipun akathah
tuwan têdhakêna urip

Tanpa damêl tuwan rawuh
datan anglêgakkên ati
asangêt atur kawula
tuwin têdhakna tumuli
mring Pangeran ingkang Mulya
kang sipat rahman jurungi

Nabiyolah Ngisa manggut
andodonga ing Hyang Widdhi
sakala Jabrail prapta
gawa timbalane Widdhi
èh Nabiyolah têdhakna
Ngabdullah dhatêng Hyang Widdhi

Sampun tuwan purun-purun
ngandhêg kajate wong miskin
Nabiyolah andêdonga
takdirulah amarêngi
pan malêkah kuburira
ni bok Ngabdullah Johari

Mêlu saking jroning kubur
dupi ki Ngabdullah uning
kalamun rabine gêsang
mêtu saking kubur linggih
nanging warna malih ala
Ngabdullah matur ing Nabi

Ya Nabiyolah puniku
dede rabi kula dhingin
warnane kalangkung endah
ayu manis mêrakati
puniku rupane ala
nyarungus rambut barindhil

Nabi Ngisa ngandika rum
iya rabinira iki
mulane rupane ala
bangêt prihatining ati
ngarsakakên pancabaya
ing kubur awarni-warni

Ngabdullah Johari matur
tuwan suwunna ing Widdhi
mantuka warnane kuna
Nabi Ngisa anuruti
tumênga donga ing Suksma
nulya warna ayu malih

Sawuse malih warnanya
wadon Ngabdullah Johari
sampun musna Nabi Ngisa
mangkana Ngabdullah laki
bojakrama rabinira
kinudang lawan liniling

Dhuh bandaraku wong ayu
kang ngilangakên prihatin
lawase sira nèng kerat
baya dinus guna-dhêsthi
dening kang para malekat
mundhak antêng jatmikani

Kathah wêtuning pangungrum
rabine tan anauri
kaku atine Ngabdullah
dodonga katur ing Widdhi
tumênga ing awang-awang
jlêg rawuh Nabi Ngisa ris

Ngabdullah Johari matur
dhuh kadipundi Jêng Nabi
rabikula tan kumêcap
tuwan dongakna ing Widdhi
inggih sagêta micara
kadi uripe ing nguni

Jêng Nabi ngandikanipun
rabimu uga wus mati
sira kariya papanggya
kadya anggane wong ngimpi
têka sira paripêksa
kadya uripe kang dhingin

Ngabdullah tumêngèng luhur
anjêlèh matur ing Widdhi
Hyang Suksma Kang Sipat Rahman
jlêg tumurun Jabarail
matur maring Nabi Ngisa
ya Nabining Hyang sayêkti

Ya ta Ngabdullah gya matur
mring Malekat Jabarail
minta gêsanging rabinya
supados bisaa angling
angandika Nabi Ngisa
èh kisanak Jabarail

Pintên karine kang umur
pun Ngabdullah lanang mangkin
Jabarail aturira
kawula botên udani
malih Nabi angandika
yèn makatên dika bali

Matura Hyang Maha Agung
gya mentar ki Jabarail
wus praptèng Kalaratulah
pangandikane Hyang Widdhi
umure wau Ngabdullah
nênggih kantun sèkêt warsi

Malekat Jabrail wangsul
panggih lawan Kangjêng Nabi
ngaturakên umurira
ki Ngabdullah ingkang kari
sampun Nabiyolah amba
matur Kalaratulahi

Amung kantun sèkêt taun
umure Ngabdullah mangkin
tuwan tari lamun suka
angsung umure sapalih
dèntari Ngabdullah lila
asung umure sapalih

Malih Jabarail matur
ya Nabiyolah puniki
isimulah tuwan waca
kalimah pipitu amrih
tuwan kawasa amulat
ing kodratulah kang gaib

Mangka Nabi Ngisa gupuh
andodonga maca isim
-mulah kang pitung kalimah
saking mujijating Nabi
Ngisa Roholah kalawan
bêrkating ngisimulahi

Nulya bok Ngabdullah matur
atur salam mring Jêng Nabi
sawusira sinauran
Nabi lajêng mituturi
eling-eling bok Ngabdullah
aja kiyanat ing laki

Lan aja cidra ing kakung
dènsêtya tuhu ing laki
dèngêdhe tarimanira
mring lakinira dènwêdi
wong palacidra ing priya
papa naraka pinanggih

Bok Ngabdullah aturipun
ya Nabiyulah kang mugi
angsala sapangat tuwan
botên pisan-pisan kami
sêdya acidra ing priya
punapa wawalêsmami

Sinungan sapalih umur
tur agêng sihe kapati
dhumatêng awak-kawula
laki-kawula nuhoni
jangjine sabaya-pêjah
paran sagêda gumingsir

Nabiyulah ngandika rum
èh ki Ngabdullah Johari
wis ajakên rabinira
mulih ngomahira nuli
lawan ingsun amêmêkas
mring sira poma dèneling

Bilainira ing pungkur
dadalan rabimu iki
yèn sira aduwe kajat
arêp katêmu lan mami
aja tinggal marganira
kang uwis kalakon dhingin

Gaib Nabi musna sampun
Ngabdullah kari jalwèstri
nulya mangkat maring wisma
sajroning nagara Mêsir
lumaku alon nèng marga
bungah manahe tan sipi

Dupi lakune mèh tutug
lawang watêsing nagari
angucap Ngabdullah lanang
rubiyah rèrèna dhingin
ingsun anjupuk makêna
lawan kukudhung wastradi

Karana iki malêbu
ing praja kèh wong udani
mring sira nora makêna
pasthi akèh kang ngèsêmi
ingsun ingkang kawirangan
pae dhingin ingsun yayi

Kala pisah lan sirèku
polahku kaya wong baring
mêngko mulih kajatmikan
rèrèna ing kene dhingin
ingsun anjupuk makêna
ki Ngabdullah nulya mulih

Maratuwane katêmu
anulya dipun tututi
èh rama putra-andika
ing mangke pan sampun urip
maratuwane angucap
sira iki andalêming

Ngêndi ana wong wis lampus
têlung taun bisa urip
ki Ngabdullah asru ngucap
ing mangke dika tingali
kawula nêdha makêna
lawan kukudhung dènaglis

Kawula ajake mantuk
anulya dipun ulungi
Ki Ngabdullah nulya kesah
age-age banjur mampir
atutuku papanganan
dêdoyanane kang èstri

Sawusira atêtuku
marang gènnira kang èstri
kapanggih Ngabdullah ngucap
yayi sun wus tigang warsi
tan wruh rasaning panganan
lah payo sarêng ambukti

Dènatag nganggo kukudhung
lan makênanira nuli
lumaku alon-alonan
kawêngèn anèng ing margi
wimbuh sukaning wardaya
sapraptanira ing kori

Katêmu minêb kang pintu
alèrèn pinggiring kori
angucap Ngabdullah lanang
sun iki kaliwat arip
lawase pisah lan sira
durung wruh rasaning guling

Lah pangkunên sirahingsun
sadhela ingsun aguling
gya pinangku sirahira
Ngabdullah marang kang èstri
lajêng kapati anendra
kadya mas kalêbèng warih

Malah kongsi karainan maksih guling
kasorotan surya
cahyanira anêlahi
sênênning agama mulya

Kawarnaa sri naranata ing Mêsir
miyos acangkrama
praptèng lawang aningali
marang Johari Ngabdullah

Pan aturu sirahe pinangku èstri
warnanira endah
kagiwang sang natèng Mêsir
aningali bok Ngabdullah

Angandika aris sang raja ing Mêsir
èh sira wong apa
anèng kene dene sarwi
mangku sirahe wong edan

Dene eman warnanira ayu luwih
lulut ing wong edan
pantês dadya garwamami
tur sira mukti wibawa

Bok Ngabdullah kumênyut mulat sang aji
dening bagusira
sarta pangandika manis
umatur wadon Ngabdullah

Tuwan sintên angandika raja mêsir
iya ingsun raja
ing Mêsir ingkang ngratoni
matur malih bok Ngabdullah

Yèn makatên tuwan ingkang angratoni
mring awak-kawula
lah kawula nyuwun adil
botên suka botên lila

Gih kawula kianiaya wong baring
puniki kang nendra
pêksa marusa ing mami
yèn botên tuwan ukuma

Pasthi ulun nagih ing akerat benjing
nèng ngayunaning Hyang
paduka kang uluntagih
yèn tan ngukum wong niaya

Ratu ingkang kuwajiban angadili
mring wong nganiaya
dene kawula puniki
tanayanipun ki Suplan

Sampun mashur sajroning nagari Mêsir
ki Suplan santosa
duk wingi kawula lagi
arsa ngujung mring wong tuwa

Anèng marga cinêkêl saking ing wingking
mring titiyang edan
puniki kang lagi guling
dipun enggal adilana

Wus tumêdhak raja Mêsir ngandika ris
apa karêpira
umatur Ngabdullah èstri
tuwan tugêla kang murda

Nuntên amba tuwan bêkta dhatêng puri
gya anarik pêdhang
karsa amêdhang kang guling
mèh lali ing kukumulah

Marmaning Hyng Kanggêg manahe sang aji
ngunandikèng driya
eman jênêngingsun aji
dadya aris angandika

Èh wong ayu sira manjinga jro puri
anungganga jaran
mêngko sapungkurmu yayi
sun patenane si edan

Eman sira aja kacipratan gêtih
mêngko yèn wus pêjah
ingsun mulih marang puri
lah mara sira dènenggal

Sirahira kang lanang sinèlèh siti
wus anitih kuda
banjur lumêbèng jro puri
ana dene ki Ngabdullah

Gumalundhung nèng siti maksih aguling
raja Mêsir agya
pêdhangnya cinêlup gêtih
ing menda binêktèng pura

Sarawuhe ing pura sri narapati
animbali marang
ni bok Ngabdullah Johari
andikanira sang nata

Yayi uwis ngongpêdhang wong edan mati
anulya cinandhak
pêdhang ana tilas gêtih
dinilat mring bok Ngabdullah

Têka eram raja Mêsir aningali
mring pratingkahira
wadon Ngabdullah Johari
ngandika sajroning nala

Iya apa sababe wong edan asih
mring wong iki iya
pratingkahe sun-yêktèni
atine kaliwat ala

Kawarnaa ki Ngabdullah kang aguling
kasorotan surya
ngalilir banjur alinggih
mulat rabine tan ana

Dipun nyana mulih maring kubur malih
sinusul tan ana
mring wismane tan kapanggih
martuwane tinakonan

Martuwane anêbut sarwi nuturi
adhuh anakingwang
rabimu uga wus mati
lawase wus tigang warsa

Sira tunggu kubure raina wêngi
mêngko takon mring wang
sira iku maksih baring
budimu akulèwèran

Pan anjêlèh sirahe Ngabdullah sarwi
pinopok ing lêmah
tatanggane padha angling
ki Ngabdullah nyata edan

Ngêndi ana wong wis mati bisa urip
sira tutur gêsang
padha dènguguyu maring
wong kathah sasolahira

Pan awuwuh Ngabdullah sataun malih
prihatinirèng tyas
lali nadhah lawan guling
saya sru ngasmarèng driya

Kang duwe hikayat angling
sawiji dina Ngabdullah
Johari linggih ing bango
prênah sapinggiring ratan
anuju kajinêman
nyinggahakên wong lumaku
kabèh kang rupa wong lanang

Milane mangkono dening
para garwane sang nata
sadayanya arsa miyos
papara arsa mring sêndhang
mila sakèh wong lanang
kang samya anèng lulurung
tuwin kang anèng ing pasar

Sadaya padha sumingkir
amung kari ki Ngabdullah
alinggih ngisoring bango
anèng sapinggiring marga
mangkana ciptanira
bayèngsun ing mêngko wêruh
para garwane sang nata

Ayu êndi warnanèki
lawan rabiku bok jênat
sunlinggih ing kene bae
prandene sun wus ingaran
wong edan mring wong kathah
mangsa kênaa sisiku
kajinêman nulya prapta

Angucap akon sumingkir
èh wong edan alungaa
aja alinggih ing kene
ki Ngabdullah tan alunga
banjur wong kajinêman
kasusu ing praptanipun
ingkang para dhayang-dhayang

Samya anitih turanggi
têgêse pra dhayang-dhayang
para rara para wadon
dhayang sawiji angucap
lah wong edan lungaa
padha rewange sumaur
karêpe iku wong edan

Margane kapatèn rabi
aja sira urah-urah
pan iku alungguh bae
ajêjêl ingkang lumampah
pra rabining satriya
nulya rawuh para arum
para garwaning sang nata

Saking kathahe pawèstri
ana kang arsa sikara
mring ki Ngabdullah nyawowo
ki Ngabdullah lincak-lincak
solahe alêlewa
dadya samya dèn-guguyu
Ngabdullah awas tumingal

Marang para putri-putri
kang sami anèng wahana
mangkana Ngabdullah kagèt
jêngêr mulat rabinira
awor lan para garwa
anitih kuda binuru
cinandhak kêndhalènira

Sarwi ngucap bênêr dhingin
andikane Nabi Ngisa
tanarsa anguripake
marang sira pira-pira
aturku kang amêksa
anjaluk marang uripmu
lan sira dhewe winêkas

Wawarah dènwasiyati
aja sira palacidra
maringsun aja anggawe
susah marang atiningsun
karana uripira
iku pinaringan umur
saparone umuringwong

Têlung taun sun prihatin
apisah kalawan sira
lan wuwuh sataun manèh
ingsun edan saking sira
sing palacidranira
bok Ngabdullah dahat rêngu
kasêrêngan ujarira

Ya pagene maksih urip
sira nora pinatènan
mêngko gulumu pêdhote
gya cinandhak tanganira
mudhun saking titiyan
Ngabdullah acêluk-cêluk
kabèh kawulaning Suksma

Padha tingalana ugi
yèn wong iki rabiningwang
uwis sataun lawase
minggat sing tanganingwang
kaliwat palacidra
Ngabdullah nulya kinêpung
dening wong dalêm sadaya

Samya angrêbut nulungi
mring rabine ki Ngabdullah
ana kang mêngkang tangane
ana anapuk andugang
ana ingkang amala
nanging ta nora karêbut
akancing panyêkêlira

Dèn palaur jêlih-jêlih
saking larane Ngabdullah
pinala wong wadon akèh
panyêkêle nora uwal
dadya samya tinilar
kasusu rawuh sang prabu
kagyat Ngabdullah tumingal

Johari nyêkêl kang èstri
rinubung dening wong kathah
kandhêg sang nata lampahe
kang magêrsari akapang
nyêdhak marang Ngabdullah
nulya ki pangulu rawuh
munggèngwurine sang nata

Ngabdullah awas ningali
mring pangulu anèng wuntat
anulya dènarêpake
sarya sru matur mangkana
èh damaring nagara
kawula anêdha kukum
ing tuwan witte mangkana

Rabingong minggat mring puri
dènumpêtakên sang nata
inggih sataun lamine
ki pangulu atur sêmbah
ya gusti Sahing Ngalam
punika tiyang majênun
andakwa dhatêng panduka

Gih sêlir-dalêm kakasih
ingkang cinêpêng punika
apan inganggêp rabine
kadya punapa parentah
tuwan dhatêng kawula
sang nata sangêt kumupyur
marinding mulat Ngabdullah

Kêkês sariranirèki
rumangsa olèh dêduka
mangkana lon andikane
lah takonana apa
duwe saksi bayinat
sigra kiyai pangulu
tatanya maring Ngabdullah

Apa sira duwe saksi
èh majnun ngaku rabinta
Ngabdullah asru saure
tuwan mundhut saksi-para
ki pangulu saurnya
saksi loro bae cukup
Ngabdullah Johari mojar

Saksi kawula Hyang Widdhi
kapindo Jêng Nabi Ngisa
kang minangka saksiningong
ki pangulu angandika
lah mara têkakêna
Nabiyulah Ngisa iku
yèn gêlêm munggah bayinat

Iya sun wèhakên nuli
wong wadon iku mring sira
Ngabdullah lunga mring gonne
kalanira prajanjian
kalawan Nabi Ngisa
sapraptanira agupuh
tumênga maring ngawiyat

Mattur ring Hyang Mahasuci
mugi amba panggihêna
lan Nabi Ngisa samangke
mustajab pandonganira
saking eklasing manah
jlêg Nabi Ngisa tumurun
anèng ngarsane Ngabdullah

Sumungkêm ing suku aglis
Ngabdullah saha turira
Ya Nabining Hyang kang awèh
sapangat ing wong kasiyan
amba dipun niaya
inggih dhumatêng sang ratu
ing Mêsir rabikawula

Dèn-umpêtakên wus lami
mangke kapanggih kawula
kula têdha botên awèh
anêdha saksi bayinat
nyatane rabiamba
yèn ta prapta saksinipun
sinungkên èstri kawula

Andikanira Jêng Nabi
yèn mangkono payo enggal
suntêmonane sang katong
gya mangkat sira Ngabdullah
dhingini lampahira
sarwi lumayu-lumayu
wus prapta sru dènnya ngucap

Èh kali-damaring nagri
ika Nabi Ngisa prapta
ya ta kagyat sang akatong
myarsa Nabi Ngisa prapta
miwah pangulu samya
agupuh dènnira mêthuk
sang nata sawadyanira

Mangkana cundhuk sang aji
mangrêpa mring Nabi Ngisa
Alkamdulillah ature
tuwan anêdhaki amba
pan pira-pira nikmat
tuwan kang sampun dhumawuh
ing kula margi Ngabdullah

Mugi winêngangna kang dasih
ngujung dalamakan tuwan
Ki Ngabdullah sru wuwuse
lah pundi rabikawula
mugi tuwan têdhakna
samangke mangke sang prabu
kèndêl tan bisa ngandika

Gumêtêr sariranèki
karingête areweyan
saking jrih tumêkèng batos
nyana katêkan dêduka
-ning Hyang wus ngrasa salah
pangulu tarampil matur
ya tuwanku Kabibullah

Rabine Ngabdullah yakin
sampun pêjah tigang warsa
kadya punapa kukume
kawula anyuwun wulang
ngandika Nabi Ngisa
mangkana purwane iku
rabine Ngabdullah pêjah

Wus têlung taun ananging
Ngabdullah bangêt dêdonga
jaluk uripe rabine
mangka ngêndikaning Suksma
mring sun kinèn dadiya
iya lantaraning atur
anêmoni si Ngabdullah

Jaluk uripe kang èstri
sunsuwun Kalaratulah
kalilan dening Hyang Manon
nuli ingsun andêdonga
urip wadon Ngabdullah
ananging umure puput
nora bisa barang-barang

Mangka nuli dènwènèhi
umur marang ingkang lanang
iya saparo umure
mulane bisa lumampah
mulih barêng kang lanang
wadon Ngabdullah sumaur
asugal wicaranira

Iku Nabi Ngisa gidib
sinêrêg maring Ngabdullah
Nabi Ngisa ngandikane
apa sira nora arsa
duwe laki Ngabdullah
wadon Ngabdullah umatur
abiyas sarta supata

Dêmi Allah awakmami
dede bojone Ngabdullah
mangka Nabi ngandikane
yèn mangkono ulihêna
umure si Ngabdullah
ingkang sira silih iku
ature inggih sumangga

Nulya angandika Nabi
ah wis mati bok Ngabdullah
gulethak tiba patine
tinutup ing lawang tobat
ingkang tigang prakara
dhingin cilakane iku
gorohakên Nabiyolah

Kapindho tinutup dening
cilaka dènnya upata
wus tita dêmi Allahe
ping tri tinutup cilaka
iku pan nora kêna
sinalatkên patinipun
mangkana Ngabdullah mulat

Yèn rabine angêmasi
Ngabdullah sigra anyandhak
rasukanira sang katong
asru mojar èh sang nata
kang ngumpêtkên marang
rabikawula sataun
gya Nabi Ngisa ngandika

Èh raja apa sayêkti
iku ujare Ngabdullah
raja Mêsir tur sêmbahe
inggih sayêktos kawula
saking botên wuninga
yèn tiyang èstri puniku
rabinipun ki Ngabdullah

Kawula dipun dorani
kêni rêncananing setan
sakêdhap kawula supe
ing mangke sumanggèng karsa
apan anak kawula
pawèstri parawan ayu
kaparingêna Ngabdullah

Inggih dadosa lintuning
dosamba dhatêng Ngabdullah
kula têdha apurane
Ngabdullah Johari trima
lajêng minggah aningkah
Nabi Ngisa ngandika rum
hèh rara wus bêgjanira

Yèn aja katrima ugi
kaya sirna kratonira
poma aja manèh-manèh
wèh susah atining bala
krana wong dadi raja
witing kabêcikan tuhu
singgahna manah kêthaha

Yèn ratu kêthaha budi
tan angambah adil susah
ngalamat purêt têdhakke
nora kongsi turun tiga
kinêbat wahyuning Hyang
nora kêlar dadi ratu
turunne kasurang-surang

Nasêkah pitutur iki
kabèh kawulaning Allah
kang wus padha ngakil balèg
padha ngalapa ibarat
padha angrungokêna
critane hikayat iku
lan aja ana pracaya

Iya marang ing pawèstri
lan aja sira ambuka
wawadi ana wong wadon
lan aja nurut ujarnya
wong wadon iku iya
bolong atine mring napsu
sasanga sakèh wanodya

Wus kocap pangandikaning
Suksma kang muni ing Kur'an
nyaritakakên kandhane
Nabi Yusup lan kang garwa
Iya Siti Jaleka
ngandikanira sang prabu
Mêsir mring Siti Jaleka

Utawi pangrêncananing
setan iku amung iya
Hyang Suksma sinêbut ènthèng
dene pangrêncananing dyah
iku kang luwih awrat
saking setan godhanipun
wus lanas ing dalêm Kur'an

Satuhu rêncananing
setan iku awis dadya
hèh eling-eling sakèhe
wong kang padha wus budiman
padha amicaraa
mungguh ayat loro iku
pangupayane wadon

Iku kang luwih pribadi
angluwihi saking iya
ing setan pangrêncanane
kayata kang pangandika
Jêng Nabi Nayakèngrat
mungguh caritaku mau
supaya padha elinga

Ywa pêgat mamintèng Widdhi
dèndohna sakèh duraka
aja êsak myang sêrike
sanadyan uwus kaêcap
pasthine isih kêna
sinuwun dènemut-emut
mirib crita dyah utama

Sagunging kang amiyarsi
samya nuwun aturira
mugya angsal barêkahe
caritanya dyah utama
ywa pisan-pisan kadya
Nyi Ngabdullah wong dikêpruk
dadya isining naraka

Nahên ta wus lingsir ratri
pra tamu samya popoyan
pamit nyai wisma Nikèn
Pujastuti lon lingira
bilih panudyèng karsa
inggih benjing-enjing dalu
tuwi ngiras miyat wayang

Ki Panjangmas ingkang ngringgit
enjing lajêng murwakala
pun ngantèn èstri kawite
nugêlkên gandhik lawêdan
mangsuli samya sagah
tan pae pra tamu kakung
samya binêjan sadaya

Para tamu jalu èstri
wus umantuk sowang-sowang
sarimbitan miwah ijèn
nèng marga ajak-ajakan
yèn wangsul sasarêngan
dalune datan winuwus
enjing amangun sarkara

Byar raina warga jalu èstri
kang pinatah samya nambutkarya
wus tapuk anambutgawe
rêrêsik ngatur-atur
Pujastuti marintah maring
pangagêgning madharan
ing samêktanipun
sajèn miwah sarat-sarat
ing pangruwat kanggenipun benjing-enjing
panyuwune ki dhalang

Ingkang badhe tumrap anèng kêlir
tutuwuhan sajodho kang pêpak
gêdhang têbu cêngkir lêgèn
pari rong gèdhèng wulu
cikal kalih wah ayam kalih
jalêr èstri cinancang
kiwa têngênipun
sajèn tumpêng warna sanga
tumpêng tutul tumpêng lugas tumpêng kêndhit
tumpêng pucuk lombok bang

Tumpêng magana janganan isi
tumpêng magana isi wak ayam
tumpêng rajêg dom-wajane
tumpêng tigan ing pucuk
tumpêng sêmbur jangkêp nawèki
karoso kalih ingkang
miji isinipun
sêkul ulam pan ginantang
anèng kiwa pungkasaning ingkang kêlir
sijine isinira

Pala pêndhêm kasimpar mawarni
uwos pêthak wowohan kang pêpak
tinimbangkên pagantange
nèng kêlir têngên pucuk
sajèn klapa pandhan sawiji
bantal anyar satunggal
sinjang warni pitu
sadodot polèng bintulya
dringin songèr tuluhwatu gadhung-mlathi
liwatan bangun-tulak

Pandhan-binêthot jangkêpirèki
sadhiyaa sinjang kêmbên pêthak
kang badhe dènangge sibèng
wusing kangge puniku
kyai dhalang ingkang darbèni
yèn jalêr kang rinuwat
ikêt sinjangipun
kalih iji pangot waja
miwah kropak ingkang wiyar sarta aking
satêkêm kathahira

Sêkul wuduk lêmbaran warna tri
ayam cêmêng ayam pêthak ingkang
sami mulus sadayane
antigan ayamipun
jadah warni sapta bang putih
biniru sarta jênar
kêndhit tutul sampun
kêtan kuning cêmêng pêthak
biru ijêm wajik jênang-dodol manis
jênangan warni sanga

Winadhahan ron pisang tinakir
myang klothokan gêdêbog pinindha
takir sinami isine
jênang blowok bang biru
ijêm pêthak cêmêng myang kuning
jênang lêmu sanganya
kang jênang bêkatul
sarabi awarni sanga
irêng biru wungu ijo tutul kuning
bang pêthak isèn gula

Ingkang abang lawan bikang putih
awug-awug ampyang sapêpaknya
pondhoh pipitu warnane
bang putih irêng biru
ijêm wungu saptanya kuning
lêgondhoh lêpêt kupat
wêwungkusanipun
mêndut limus nagasêkar
clorot pudhak êntul-êntul srabi utri
myang pipis warna-warna

Pulagimbal miwah pulakringsing
tinunggilkên mung dadya sawadhah
rêrêmikan sapêpake
wowohan sahnanipun
tukon-pasar ingkang miranti
yatrane kalih uwang
rujak warninipun
rujak bakal sarwa wêtah
rujak dhêplok rujak crobo rujak dulit
rujak lêgi sawadhah

Gêcok-bakal lombok uyah trasi
brambang bawang ulam mesa mêntah
gêcok-gêsang kalih lele
gêcok-dadi trinipun
tigan ayam mêntah sarakit
sakêmbar glaran pacar
saunting kang kayu
bumbu-bumbu ingkang pêpak
wolak-walik pêcêl pitik jangan mênir
sêga golong kêcambah

Êmpon-êmpon sapêpakirèki
pala gumantung pêndhêm kasimpar
mêntah matêng sajangkêpe
dados sawadhah kumpul
bêndho lading jujungkat suri
kaca payung tumumpang
jajan-pasaripun
tindhih salawe dhuwitan
alang-alang godhong dhadhap srêp saunting
myang godhong apa-apa

Ungkêr siji lênga sundhul-langit
lawe saukêl ingkang pêthak
sêkul asahan nginggile
pinupuk punar sêkul
kupat luwar sakawan iji
bêras pêthak sadangan
klapa gundhil jalu
dènbêt-ubêt lawe wênang
têlung ubêt walikukun papat iji
panjang sami sahasta

Lisah kalêntik kêbak sacangkir
êjar blencong tiga tèng kang arta
sagoci bêg isi tètès
sagoci badhègipun
we têmpuran dipun-wowori
we sumur warni sapta
sêkar sêtaman rum
têlu tèngkobokan arta
abahaning pawon kang pêpak miranti
pêngaron ingkang anyar

Kêndhi anyar kinêbakan warih
lisah kacang sagêndul kang kêbak
dilah murup nèng clupake
dalingo bawangipun
tindhih arta salawe dhuwit
pisang ayu tangkêban
miwah suruh ayu
saadune ingkang pêpak
gêndhis klapa satangkêp tindhihirèki
suwidak wang têmbaga

Sampun cêkap tan na malih-malih
sacêkape wa kula sumangga
kang tampi dhawah ature
sandika nulya gupuh
paparentah rèh-rèhanèki
wus samapta sadaya
sarat-sajèn suguh
kêlir gamêlan tinata
sarat-sarat kang tumrap pungkasan kêlir
sadaya wus pinasang

Mas Cêbolang myang sakawan santri
tumut ngrarakit atata-tata
wus samapta sadayane
Sang Hyang Arka sumurup
palataran pating karêlip
kang samya wawadeyan
kinang kupu-tarung
sata eca sêdhêng wadhag
myang oprokan rokok-klobot Jawa wangi
wiron dhinèdhès ngambar

Upêt sêpêt mancung warni-warni
bakmi ayam saoto kambangan
cokotên rondhe cêmoe
wedang tèh lawan bubuk
dhawêt srêbat cao bir manis
bêras-kêncur sêmêlak
lêgèn arèn arum
panganan gorèng mawarna
babasahan wuwungkusan amêpêki
pala pêndhêm kasimpar

Gêgodhongan ginorèng cinriping
jênang dodol pondhoh wajik jadah
jadah gêdhang kêtan ore
gêthuk juwadah pohung
cêthot juruh ledre surabi
jênang cocoh bang-pêthak
puli awug-awug
thiwul udhak cabuk-rambak
grontol inthil gandhos rangin wolak-walik
ampyang karag bakaran

Rujak dhêplok gobèt pêcêl lotis
sêga lodhohpindhang gudhang tumpang
sêga prêcita myang krèngsèng
sate maesa wêdhus
sate ayam gudhêg kêbiri
kupat lonthong lêgandha
kupat munjit bungur
sêga-liwêt ulam ayam
kupat dhocang gorengan ulam mawarni
antigan pindhang kamal

Jêruk jambu pakèl pêlêm kwèni
blimbing dhuku kulampês kokosan
dhuwêt kêlayu lan katès
nangka manggis kapundhung
cêngkir dêgan pinaras klimis
myang sêpête pinindha
buron dharat laut
kinarya êmbut-êmbutan
rarywa jajan swarane pindha garimis
ramya pating kêcapah

Wusing jajan minggah mring pandhapi
gêlar klasa arêbat panggenan
kumarusuk ting carêngèk
swara tarung lan talu
suwuk gangsa kadya kinardi
sirêp tan ana ngucap
kang nonton myang tamu
ing tyas samya ngarsa-arsa
wêdaling kang wayang binabar ing kêlir
nilingkên caritanya

Para tamu jalu miwah èstri
awit rawuh ijèn sarimbitan
pinarnahakên linggihe
sêgahira lumintu
wus tinata praptaning enjing
sampêt nora kuciwa
dhauping kang waktu
ki wisma mrêpêki dhalang
Kyai Jurupujangkara wacana ris
kiraka Panjangêmas

Prayogine lampahan punapi
rèhing benjing-enjing lajêng ngruwat
Panjangêmas lon ature
ki bêkêl yèn panuju
Partadewa lampahanèki
sawatawis kêmbanya
kathah raosipun
ki Juru panudyèng karsa
yèn wis wanci prayogi lajêng ngawiwit
ki dhalang tur sandika

Anyêmpala kothak munya gêndhing
karawitan ambêdhol gunungan
ngungalakên balenconge
jêjêrira sang prabu
ing Ngastina kang anèng ngarsi
rêsi Pandhita Druna
lawan sang nindyanung
kyatingrat Kyapatih Suman
apêparab Rahadyan Patih Sangkuni
warangka ing Ngastina

Awit jêjêr sapiturutnèki
saya tambah sêsêke kang mulat
samya niyat ngêbyarake
owêl kalamun mantuk
katambahan sêdya nyumrêpi
lampahing Murwakala
kang wayang pinuju
mêdal pandhita danawa
Sang Bagawan Kesawa kang anèng ngarsi
kadang manodya endah

Apêparab Endhang Mardadari
kyai dhalang ngucapkên mangrêngga
sang Kesawa dhadhepoke
nênggih Ringin-kapitu
langkung dènnya amatiragi
gêntur kasutapanya
kinasih dewagung
pratapan ing Ngringin-sapta
wingit singit arang janma kang udani
yèn tan kanthi nugraha

Dangu dènnya imbal wuwus
lan kadang Dyah Mardadari
apa ananing patapan
tanêm-tuwuh warni-warni
nulya mring sanggar pamujan
sang wiku mangsah sêmadi

Kadang èstri datan kantun
tumutur maladi êning
ngêningkên kang pancadriya
tan ana swara kapyarsi
kang kacipta kang katingal
pucuking grana kapusthi

Mung pribadi kang sinêbut
datan pantara sang rêsi
amati sajroning gêsang
tan kèri Kèn Mardadari
wus sami angraga suksma
ngancik jamaning kapatin

Yitma sang Kesawa wiku
Nayarana kang kinardi
yitma Mardadari Endhang
Rara Irêng kang kinardi
samya dêdêl mring ngakasa
sarwi awawanan angling

Yitma Mardadari muwus
kakang ing samêngko iki
ing karêp wus tinurutan
kakang pan angèl sayêkti
pratingkahe mring kamuksan
Kesawa aris nauri

Dadine bênêr ujarku
rara wong kang amrih yêkti
ora kêna ginagampang
yèn ora tega ing ati
pindhone amatiraga
janaloka tan tinolih

Sarta patitising sêbut
kudu ing tekat tohpati
sakèhing karêp cinêgah
beda lan kang wus linuwih
wus mêngêng ing ngarcapada
sakarêp-karêpe dadi

Beda sira lawan ingsun
maksih kulinèng nagari
marmane angèl kalintang
sawênèh ana ngarani
gampang pratingkah kamuksan
ing ngarêp ginawe gampil

Sanyata gampang kalamun
tilar dhahar lawan guling
nora minum nora sahwat
tanpa karêp tanpa runtik
nora saèn lan wirangan
yèn mangkono pasthi gampil

Sarta patitising kawruh
yèn mangkonoa sayêkti
uga angèl kaya sira
dene kang mastani gampil
rara yèn panarkaningwang
têka nyolong mamaktuli

Sajatine kurang kawruh
kasusu kudu ngêngkoki
mung mikir wajib lan wênang
mokale tan dènpraduli
ngaku Hyang Jagatwisesa
kapan gonne ngukir langit

Yèn bukti jegang ngêndhuruk
yèn turu prasasat mati
pamaine warna-warna
dahwèn panastèn sru drêngki
nêpsune angambra-ambra
dènècèr dènnya ngêngkoki

Dene ta sayêktinipun
sirèku amung sisilih
karna netra grana sabda
paliwara kang sayêkti
êninging tyas iku dadya
pikukuh dayaning budi

Kamomoran sira iku
gêni banyu angin bumi
gêtih atanapi kama
marma sira luwih langip
yèn sira bisa amisah
sêsukêr sajroning ragi

Dènwaskitha ing pangrêngkuh
nora kêna yèn binudi
kalawan nalar daleya
matur ris Kèn Mardadari
kakang duk mau sun miyat
abang irêng kuning putih

Kesawa aris sumaur
hèh ta rara wruhanèki
duk sira angragasuksma
kuning arêrupan adi
iku cahyaning kang Suksma
wus pêcat mila kaèksi

Suksma Langgêng wastanipun
Suksma Purba kaping kalih
Suksma Wasesa ping tiga
Suksma Luhur kang mungkasi
mêngku nêpsu patang pangkat
iku ingkang marentahi

Suksma Langgêng wastanipun
kang irêng mau kaèksi
Suksma Purba rupa abang
Suksma Wasesa kang kuning
dene Suksma Luhur ika
iya ingkang rupa putih

Suksma Langgêng kang dèn-ugung
asrêngên sabarang runtik
nêpsu dadra ngambra-ambra
daluya gung muring-muring
dene ingkang Suksma Purba
ngugung sakèhing pêpengin

Karêm mêmelikan iku
panastèn murka darêngki
dahwèn opènan sêmbrana
lonyo mamak êdir dhiri
dene kang Suksma Wisesa
iku ingkang bêbayani

Karyane iku nunungkul
marang ati ingkang suci
yèn niyat amrih utama
dèn-gondhèli dènbuntoni
binawur mringkuwurira
yèn ingkang kalih prakawis

Jinurung kalantur-lantur
amrih rusaking kang dhiri
dene Suksma Luhur iku
mung sukci tan ika-iki
amrih arja sartatama
anggung ngajak kurang bukti

Sajati-jatine iku
gagênti Hyang Utipati
misesa Suksma titiga
Mardadari turira ris
apa kang katon gumêbyar
nyurêmkên pradanggapati

Kakang sun kaya sumaput
cumlorot ngebat-ebati
ika maksih katingalan
dene kang patang prakawis
kakang wis datan katingal
sang Kesawa lon nauri

Ingkang mancorong kadulu
cumlorot mancur blêrêngi
nyurêmkên soroting surya
padhange ngèbêki bumi
rara iku Tenjomaya
sawarga ingkang linuwih

Manungsane Bathara-gung
kang wus tinarima yêkti
ginanjar ing Tenjomaya
sakarêp-karêpe dadi
Mardadari ris turira
payo kakang dènparani

Kakang manira yun wêruh
iya yayi luwih bêcik
linajêngkên dènnya minggah
sinigêg wêdaling ardi
ki dhalang nyêmpala kothak
mungêl gêndhing Gambirsawit

Ngadêg risang Pandhusunu
ingadhêp pra widadari
Dyah Supraba Wilotama
Dyah Gagarmayang Warsiki
Dyah Prabasini Surendra
kapitu Dyah Warsasini

Kang gangsa nulya jinantur
ki dhalang carita aglis
swara gandhang titis cêtha
nênggih gantya kang winarni
sawarga ing Tenjomaya
kadhaton ing Suranadi

Yêkti tan kêna cinatur
endahe ing sawargadi
sadaya sarwa kancana
wisma mas pagêre rukmi
wêdhinya sotya lan mirah
plataran pating parêlik

Gapuranira mas ta tur
rinêngga sosotya adi
ingukir sinung gupala
nadyan pagêre capuri
êmas byur kandêl sahasta
ubêngira winitawis

Têmugêlang pitung dalu
satuhu ngebat-ebati
gapuranya sungsun sapta
jawata ingkang jagani
nanging tan rupa manungsa
rupa naga wênèh pêksi

Gapura raja amunggul
mèh sundhul ing ngawiyati
kaukir inguparêngga
sinotya-sotya rinukmi
pucak gapura sinungan
sotya gêng sawaluh kênthi

Mila tan siyang tan dalu
saking ujwala nêlahi
dhasarnya sawargaloka
langgêng nora kêna gingsir
ingkang rumêksa jawata
kakalih warni rasêksi

Dahat ngajrihi gung luhur
siyungnya anggaru langit
netra kadya surya kêmbar
suwara sru gêgêtêri
lir barunging gêlap sasra
wastanya ingkang satunggil

Bathara Cingkara iku
lan Balaupata sami
ngrêksa kori jawi pisan
asikêp gagaman sami
pêdhang tamèng tamsir gada
nulak ingkang sêdya manjing

Sanadyan pra jawatèku
sayêkti tan kêna manjing
sinêngkêr Hyang Girinata
mung isi para apsari
kang cinadhang Tenjomaya
manungsa ingkang kinasih

Siniyan batharanipun
kang apunjul ing sabumi
kang kalis ing pancadriya
wontên titahing Hyang Luwih
satriya Andananjaya
tinarimèng Batharadi

Kalis ing pancana tuhu
mila siniyan dewadi
ingambil atmaja priya
dènadu lan sang yaksaji
Prabu Newatakawaca
arsa ngrusak Suranadi

Sang Parta prangira unggul
nadyan tuk sihing dewadi
ginanjar ing Tenjomaya
rinatu nèng sawargadi
sinrahkên saisinira
sagung kang para apsari

Sang Parta sakayun-kayun
nora nganggo dènwangêni
kundura mring marcapada
jênak anèng sawargadi
wus winênang de Hyang Siwah
sakarsa-karsane dadi

Ing mangke sang Parta nuju
nèng Tenjomaya wus lami
siniwi kang para garwa
sapta ingkang widadari
kêkasihe waranggana
Dèwi Supraba lwih adi

Wilutama kalihipun
katiga Dèwi Warsiki
Surendra lan Gagarmayang
Prabasini Warsasini
Rêtna Supraba punika
kang dadya garwa padêmi

Datan pinanjanging catur
warnane kang widadari
ayune wong Marcapada
kasor dening pra apsari
mila kinarya babasan
tobat kaya midadari

Tanpa gawe yèn ginunggung
ayune pra widadari
lan narendra Tenjomaya
sarwa-sarwining pangèksi
kabèh langêning bawana
sayêkti tan gothang siji

Sang Dananjaya kalamun
siniwi ing sawargadi
nilar kasatriyanira
nglênggahi jênênging aji
bibisikaning narendra
sang Mahaprabu Karithi

Duk samana sang aprabu
lagya siniwi pra rabi
lênggah munggèng Maderêtna
aglar andhèr kanan kering
para garwa para putra
patutan sing widadari

Kang lênggah cakêt sang prabu
mung sang musthikaning swargi
kothak nulya jinêmpala
gêndhing ngalik asru ngalih
sawatara gya sêsêgan
ngandhêlong suwuking gêndhing

Pathêt sanga suluk nutug
tandya ngucapakên ringgit
kusuma Rêtna Supraba
umatur saha wotsari
dhuh sang kalêngkaning jagad
pun dasih anuwun runtik

Dene dahat kamipurun
umatur panduka aji
dhuh pukulun paran marma
paran ta kang dadi sisip
sakenjing datan ngandika
sanès lan duk wingi-wingi

Mèsêm ngandika sang prabu
babo ratuning mamanis
yayi aywa salahcipta
nora yèn mangkono gusti
dhuh yayimas wruhanira
raosing tyasku sakenjing

Tansah maras kêpyur-kêpyur
sumêlang anggung kuwatir
nêmbah atur Kèn Supraba
pukulun sri narapati
punapa dados sumêlang
dene wus nèng suwargadi

Kèn Wilutama sumambung
pukulun kang bokmanawi
raka paduka sang nata
kangên garwane kakasih
putri adi ing Mandura
nadyan kathah para rabi

Woding tyas amung puniku
tuhu musthikaning putri
kusuma Wara Sumbadra
jêr sang nata sampun lami
siniwi nèng Tênjomaya
sang nata mèsêm lingnya ris

Intênku ratuning ayu
si kakang nora angimpi
maksih jênak sandhing sira
kunêng kang lagya pradondi
yitma kalih praptanira
ngintip satêpining kori

Mardadari alon muwus
nyata yèn ngebat-ebati
sawarga ing Tenjomaya
Kesawa aris nauri
rara payo nuli mêdal
wus tutug gonku ningali

Payo nutugake laku
Mardadari ris nauri
kakang sarèhna sadhela
pitakonku durung dugi
dadine ing Tenjomaya
panggonnane pra apsari

Kakang sapa ingkang lungguh
siniwakèng made rukmi
dêlênge kaya manungsa
ingadhêp pra widadari
jarene ing Tenjomaya
tan kêna wong lanang manjing

Sanadyan pra jawatèku
iya nora kêna manjing
aja kang jalma manungsa
sêmune kang linggih iki
kaya kang duwe kadhatyan
absari minangka rabi

Kesawa ngandika arum
bênêr ujarira yayi
sawarga ing Tenjomaya
tan kêna ingambah jalmi
sanadyan para jawata
linarang de Hyang Pramèsthi

Mung kang siniyan dewagung
minangka lananging bumi
ingambil putra suraya
de Hyang Endra Surapati
iku panêngah Pandhawa
kadange Sri Darmasiwi

Duk mau manira tutur
sapa wonge kang antuk sih
katrima Hyang Jagadnata
ginanjar ing sawargadi
yayi iku wruhanira
Prabu Karithi linuwih

Radèn Janaka rannipun
paparab Radyan Prêmadi
satriya ing Madukara
tuhu kalêngkaning bumi
lalananging jagadraya
tur kayun pidaraèni

Bisa urip loro iku
anèng Marcapada urip
anèng Endraloka gêsang
beda lan liya-liyaning
tan bisa mring Suralaya
yèn nora kalawan mati

Yèn Radèn Janaka iku
sakarêp-karêpe dadi
pratandha janma utama
tuhu musthikaning bumi
Mardadari ris turira
kakang ingsun ngrungu warti

Rahadèn Janaka iku
mring kadange aprajanji
kalima pisan ubaya
mati urip aja kari
papa arja wong lilima
lan manèh pangrungumami

Garwane padmi kang sêpuh
putri ing Mandura nagri
akèh ingkang para garwa
mung iku antuk prajanji
anjanmaa kaping sapta
nora pisah wong kakalih

Wusana kakang puniku
ngenak-enak nèng swargadi
tan eling kadang myang warga
dadi cidra ing prajangji
lali kadang warga putra
saking kalimputing mukti

Kakang yèn mangkono iku
tan layak dadi kakasih
jare lalananging jagad
musthikaning wong sabumi
linuwih wong sabuwana
jêbule lonyo ing janji

Dadi wêkasane mêsum
jalêbut kirang utami
dora dadi loking jana
sudi-sudine ngarani
mungguh yèn ta ingsun kakang
mimitra bae tan sudi

Kesawa ngandika arum
rara payo nuli mijil
mênèk sêlak kawênangan
Janaka manungsa luwih
pasthi nora kasamaran
Mardadari matur aris

Kakang ingsun durung tutug
mêngko sadhela lamun wis
tutug ênggonku tumingal
Kesawa ngandika aris
rara sêmune wong ika
tan samar mring sira mami

Rara payo age mêtu
umatur Kèn Mardadari
mokal kakang yèn uninga
Janaka manungsa yêkti
nadyan ingkang para dewa
mangsa wruha marang mami

Kesawa ngandika arum
yèn pra dewa bênêr tan wrin
nanging yèn Radèn Janaka
tan samar ing agal rêmit
sabab wus raga-bathara
tan loro datan sawiji

Ki dhalang nyêmpala gupuh
kêprak kêcèk lan ngêndhoni
gêndèr mungêl ada-ada
Janaka kumitir ririh
kèndêl ingkang ada-ada
ki dhalang carita malih

Wau ta Kirithi prabu
wus dangu dènnya mangèksi
yitma kalih rêrasanan
sariranya dènrasani
ingumpah dènundhamana
sang nata duka tan sipi

Jajabang-malatu-latu
kumêjot padoning lathi
yitma kalih anggraita
yèn sang prabu dahat runtik
ki dhalang nyêmpala kothak
sêsêg palajêngan muni

Yitma kakalih umamprung
Janaka tumêdhak aglis
saking ing dhampar kancana
jumangkah gya dèn-gondhèli
mring Supraba saha garwa
gangsa suwuk crita malih

Èh si nanêka ywa mlayu
tutugna wuwusmu dhisik
saparanmu dene dahat
mêjanani mring Prêmadi
dèntangguh aja lumajar
Supraba kagyat miyarsi

Kang raka duka kalangkung
umatur saha wotsari
pukulun wontên punapa
paduka yayah sinipi
sumbar-sumbar tan lawan
dhuh èngêta prabu mami

Pra garwa sadaya muwus
sri narendra dèn-gondhèli
pra sami matur ngrêrêpa
pukulun sri narapati
têka salah panggraita
punapa ingkang kaèksi

Sang nata ngandika asru
uculêna yayi dèwi
sun nora salah graita
layak sira tan udani
wus yayi padha kariya
pun kakang aminta pamit

Pra garwa kinipatkên wus
mungêl palajêngan malih
lumajêng sarwi ngandika
antènana ywa ngoncati
para garwa kang tinilar
karuna ngungun tan sipi

Kèn Supraba ngandika rum
wis padha mèndêla yayi
mokal yèn salah paningal
jêng pangran manungsa luwih
pasthi tan salah graita
nêngna kang para absari

Ing Tenjomaya kapungkur
sang Parta tansah nututi
yitma kakalih lumajar
uninga yèn dèntututi
sang Parta tansah susumbar
mandhêga aywa ngoncati

Ing kene padha prang pupuh
sakarêpmu sunladèni
aja sira ngundhamana
arêp ngayoni Prêmadi
ngakuwa wong ngêndi sira
sapa jênêngmu cariwis

Mardadari langkung ngungun
dene sang Parta nututi
kinira datan uninga
ngandika sang maharêsi
tan linyok ujarku apa
si Janaka anututi

Duk mau manira tutur
gya ngêmpêt yitma kakalih
cumalorot kadi kilat
sang Parta tansah nututi
tutwuri saparanira
sarwi aso angêntèni

Wus pêrak ing dhepokipun
pratapan kang Sapta-wringin
yitma kalih musna ilang
sang Parta kecalan lari
ngungun mangu jroning nala
nanging mêksa nêdya ngungkih

Tan lêga raosing kalbu
kalamun nora pinanggih
suka matia nèng wana
wau ta yitma kakalih
wus sami manjing angganya
saengga tangining guling

Sang Kesawa pungun-pungun
lan ari Kèn Mardadari
lir kaduwung solahira
ya ta Rahadyan Prêmadi
dumrojog tanpa larapan
prapta ngarsane sang yogi

Ki dhalang nyêmpala dhrudhug
palajêngan suwuk nuli
ada-ada maksih sanga
kêprakhya tinitir ririh
nutug dènya ada-ada
ki dhalang carita malih

Sang Kesawa lon umatur
ngaturan sênggang pambagi
ing wingking pundi pinangka
sintên sinambating wangi
aris nauri sang Parta
yèn sira tambuh ring mami

Arya Dananjaya ingsun
iya Rahadyan Prêmadi
Arjuna iya Palguna
Janaka Prabu Karithi
sinatriya Madukara
madyaning Pandhawa mami

Hèh sang tapa sapa ranmu
ya ta sang wiku duk myarsi
pangandikane sang Parta
angguguk aris nauri
dhuh babo saijab-ijab
jênênge têka dhèwèki

Radèn dangu nama ulun
kula botên gadhah nami
nunut paduka kewala
ingkang sampun sugih nami
sang Dananjaya duk myarsa
wangsulanira sang yogi

Sêmu duka dahat ngungun
dhasaring tyas durung lilih
nalika ambujung yitma
ngandika sru sêmu runtik
hèh sang tapa wruhanira
praptèngngong ngarsamu iki

Ingsun ngupaya buronku
parane marene pasthi
sira ingkang nyingidêna
sang wiku aris nauri
tan wontên kidang mênjangan
sang Parta ngandika malih

Dudu kidang kang sun luru
manungsa lanang lan èstri
kang dèn-ungsi pasthi sira
hèh sang wiku aywa kumbi
yèn sira nora pasaja
dadi liru sira pasthi

Sang wiku alon umatur
radèn sumangga sakapti
têmên kula tan uninga
ya ta Rahadyan Prêmadi
sadangunira raosan
seje ingkang dèntingali

Sawingkingira sang wiku
unggyaning Dyah Mardadari
sang Parta datan darana
ngandika sru hèh sang yogi
sapa kang nèng wurinira
apa kadang apa rabi

Tuwin apa atmajamu
sang wiku duk amiyarsi
pangungunira ing driya
têku glathak pyayi iki
wasana aris turira
punika kadangkulèstri

Sang Parta ngandika arum
yèn mangkono sang ayogi
kadangira ingsun alap
arsa manira go rabi
sang wiku aris turira
radèn amba nyuwun runtik

Kadang-kawula puniku
sayêkti wus darbe laki
sun tan wêdi mring kang lanang
sira wiku ywa ngacuwis
pangomèlmu tanpa karya
cêkak bae ja ran kapti

Sira bangga apa nutut
yèn nutut kadangmu èstri
aturna jênêngmanira
yèn bangga ingsun ladèni
dak uja sakarsanira
ya ta sang wiku duk myarsi

Sangêt krodha lir tinunu
netra dik ngandika wêngis
hèh si anêka gumampang
têka lumuh sunajèni
dumèh wong ngarga tinarka
tan wani marang priyayi

Iki tibane patimu
gangsa palajêngan muni
tinubruk kinêmah-kêmah
sinabêtakên waringin
binuwang wus tiba têbah
sang Parta wangsul marpêki

Kesawa krodha tumanduk
angundha sela saèsthi
sang Partabinandhêm endha
nulya amênthang jêmparing
lumêpas astra tumama
sang wiku niba ngêmasi

Wangke musna tan kadulu
ayak-ayakan kang gêndhing
mêdal sang narendra Krêsna
mèsêm angawe kang rayi
sang Arjuna duk tumingal
gupuh dènnya malajêngi

Gapyuk anungkêmi suku
umatur saha wotsari
dhuh pukulun aksamanta
dene langkung kumawani
tan graita yèn paduka
sokur kapanggih basuki

Sri Krêsna ngandika arum
ya bangêt tarima-mami
kaipe nora kayaa
gawe prihatine ngati
Rêtna Sumbadra wotsêkar
mangraup padaning laki

Ayak-ayakan sinuwuk
nulya suluk lantik-lantik
yun gantya pathêt manyura
sakèndêling suluknèki
ki dhalang ngucapkên Krêsna
awawarti mring Prêmadi

Kaipe kawruhanamu
ing Cintakapura nagri
katêkan mungsuh prawira
Bambang Partadewa nami
dene kadang-kadangira
êmbuh mati êmbuh urip

Marma tilar prajanipun
tandya mundur Pandhusiwi
wara Sumbadra binêkta
dinunung nèng ali-ali
Krêsna nusul jumantara
gambuh Kututmanggung gêndhing

