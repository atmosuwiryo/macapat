Yata laju lampahe Ki Jayèngrêsmi
Nuripin tan têbah
margi nut pemahan mripit
wus mêdal jawining dhadhah

Mudhun pèrèng palêstrèn pinggiring kali
kang anèng ing sela
Kulawirya Jayèngragi
sêmu rikuh kalimputan

Jayèngrêsmi mèsêm angandika aris
lah sêwawi paman
umangkat mumpung aenjing
payo yayi Jayèngraga

Wa-mêngkono sira yèn mikir angèri
nèng Kêplêng kewala
besuk bae sun-ampiri
kang rayi gumujêng latah

Ki Nuripin nambung atur mring Jèngragi
prayogi kantuna
nèng dhusun langkung utami
apan benjing ingampiran

Jayèngraga nauri gumuyu angling
lo mèlu mêmada
si dilêlèngèng Nuripin
taksêbrak jenggotmu jêngat

Ki Nuripin ngêlècêm sarwi anglirik
mring Ki Kulawirya
sarya sêgu andhêkêmi
Ki Kulawirya alatah

Ih si Cêblung lirike dadak mratani
mring ngong amêmada
matur sintên kang madani
lah gene dêlêng maringwang

Gih punapa tan kenging tiyang ningali
angangkah punapa
mangsi ngicalêna anggris
lan lopak-lopak sêlaka

Gêr ginuyu marang ingkang putra kalih
kang paman alatah
sarwi nyirati Nuripin
mukane kêbês lumajar

Sru gumuyu garundêlan ah niwasi
lah kêbês apa ta
esuk-esuk anyirati
adhêmê nora kêjamak

Jèngraga ngling apa wruh sira Nuripin
matur inggih priksa
kawula lir anênggani
kula sêne dhatêng kandhang

Yun lumajar kula jrih yèn jêjaruhi
lêrês nèng sor palang
(ndhodhok nèng palon tan osik
apênêd lir tiyang tanjak

Mawi kêprak sapindhah tan malih-malih
nuntên sami bubar
sarêngan palajêngnèki
lir pèyor kucing gundhikan

Kulawirya sigra amburu Nuripin
kang binuru kêbat
ngêmpêt sarwi dèn-bandhêmi
wang-wêng endha datan kêna

Kulawirya ngling sru guyu-guyu runtik
si Dicêprot edan
dadak mêlèhkên wong isin
wangsul ginuyu kang putra

Nulya samya laju dènnira lumaris
nabrang kali Kanta
tan ajro toya tês cêthik
ngêbyak praptèng brang kidulan

Jayèngrêsmi nguwuh-uwuh mring Nuripin
dèn-aglis nabranga
Nuripin mlajar nututi
ge-age cincing angêbyak

Pra ngawirya wus munggah pèpèrèng kali
Nuripin sih ngêbyak
Kulawirya aningali
Nuripin nèng têngah toya

Dèn-bêbajong ing watu saking inginggil
kiwa têngênira
Nuripin ajêlih-jêlih
gih sampun kapok kawula

Samar-samar pyar-pyur atine Nuripin
yèn kêna dhasira
kapak-kapok aturnèki
sêpindhah niki kewala

Byar raina soroting surya mranani
kirnaning kanang rat
kêpraban ujwalèng rawi
ruwêting patra katrapan

Dening hèr bun lir pruntusing grana rungih
karongèh katrêsan
ron kitri kêdarus ngangin
lir tangkis-tangkising ngasta

Panêngkahing wanita pinrêping rêsmi
sunguting prêdapa
kadya dyah angrêrangoni
akathah langêning awan

Yata wau lêstari dènnya lumaris
tan-arsa nut marga
agêng pinggiring bênawi
nusup ing wana wulusan

Grêng bondhotan kadhang manggih margi alit
yèn judhêg gya nasak
wana bagênjul langkung writ
pra kirna sangkêp sarwana

Jayèngrêsmi raryan sasoring kusambi
samya eca mucang
aring kasiriring angin
Ki Jayèngrêsmi ngandika

Inggih paman sami raraosan ngèlmi
mênggahing ngagêsang
dununging kawan prakawis
marganing nikmat kiparat

Rahmat lawan musibat punika pundi
paman Kulawirya
sêwawi rèh mumuradi
kang tan inang sayêktinya

Kulawirya alon dènnira nauri
ya mangsa bodhowa
angêmpêk kewala mami
Jayèngrêsmi lon lingira

Marginipun kiparat pan anggêgampil
mring kukuming sarak
ngêbot-bot pênggawe tipis
têmahan kenging kiparat

Dene marginipun ing nikmat puniki
kang rasa cacêgah
ing rasa ingkang binukti
supaya pinrih lupa-a

Angsal ngêlèh pikantuk ingkang binukti
tan ketang sapala
tamtu yèn nikmat sayêkti
dene margining musibat

Pan amaha nêrak laranganing ngèlmi
ngaramkên kang kalal
ngalalkên kang karam najis
wus wruh sajangjining sarak

Nora busuk nora pêngung nora lali
kudu nêmpuh maha
puniku kang dèn-aranni
musibat nut jajillanat

Marginipun ing rahmat puniku asih
asih ing lèkira
nyêrtu turu siyang ratri
pinrih asru ari pira

Ing ngalayap lêse sadurunge ngimpi
punika babagan
ing layap kawan prakawis
kang dhihin layaping nendra

Kaping kalih layaping sahwat ing gati
ping tri layapira
ing asalat ingkang muslim
kang têkèng sêjatinira

Ping sakawan layaping sakaratnèki
kang kêlawan iman
sami prasanaking pati
sadaya lèjêming pêjah

Datan wontên sakêdhik kang dèn-antèni
myang tan milih papan
sanggonne tibaning takdir
datan antara ing mangsa

Lir makatên ugi brangti mring pawèstri
drênging karsasmara
tan kongsi nèng kasur-sari
kang samya kayungyunira

Wontên sanggèh-ênggèn dènnira pulangsih
tan ngêntèni papan
tan pae lawan wong bukti
yèn sangêt pangêlihira

Datan kongsi ngêntèni ajang kang bêcik
tan kanti angolah
ulam-ulaman kang adi
lawuh siji thil wus eca

Kulawirya noraga angrasa sisip
miwah Jayèngraga
tumungkul angrasa ajrih
rumaos yèn kalêpatan

Mila kêdah ing dalêm gêsang puniki
nungge ing apêngal
kipayah kêlawan ngèlmi
yèn kalamun maro karya

Ing kalbunya lan kalarate wus bagi
kinalih tan kenging
pênggawe kalih prêkawis
tan kenging yèn pepeka-a

Pan ambubarakên ing ganjaranèki
yèn apngal kal dunya
kang sumungku ing pakarti
tan melik apngal ngakerat

Kulawirya èsmu merang ngraos sisip
miwah Jayèngraga
sakêlangkung jrihirèki
Nuripin watuk ampêtan

Kulawirya tanggap watuke Nuripin
Nuripin binalang
ing susur têlês kang mandi
tèplêk kêna matanira

Ki Nuripin anjola mire gonnèki
sarwi garundêlan
gugujêngan sok nglarani
dhuh biyung pêdhês matèngwang

Susur têlês idu têmbakone mandi
Kulawirya latah
ngling gone dadak matuki
Nuripin gumuyu suka

Kêkêl ucêg-ucêg mata sarwi angling
ih ambakna lantap
landhêp ing pasêmon osik
tan kêna kêmrêki obah

Iya ta lah awak mono yèn ta lagi
mêtu cilakanya
kudu kèh mênganing sisip
watuk bae dadi dosa

Kêdumêlan rada guyu-guyu nangis
mata bang mêrbabak
kumocor ambrêbês-mili
Jayèngraga angandika

Ênjêt bae Nuripin lethoknya bêcik
Nurpin plêrukan
ka dene iku sawiji
ngling lah botên mindhak lara

Jayèngraga suka gumuyu sarya ngling
iya yèn sing lara
sisihe kang nora sakit
matur oh dede pabênan

Jayèngrêsmi mèsêm ningali Nuripin
sarwi angandika
yèku ko yèn mari sakit
rasane matamu padhang

Bêtahêna bae mêngko nuli mari
lah suwawi paman
mangkat sêdhênge wus aring
anulya sami lumampah

Nurut pinggiring têlahar murang margi
angsal saonjotan
ngidul ngilèn lampahnèki
ngambah bêbangkaning wana

Têrataban bêbondhot gêmbêlan alit
kèh buburonira
banthèng kênthus lan jêjawi
kancil myang kidang mênjangan

Wana ing sêlambur kathah isèn-isènnèki
lutung wêrangutan
wa-uwa bajing trênggiling
kuwuk landhak lan andhapan

Rase lingsang garangan buron kasturi
kikik ajag yungyang
gogor bêngkos blacan sing-sing
singo gembong tutul kombang

Sawêr aliwêran puspa-kajang konyit
sima agêluran
myang pêksi sangkêp munya sri
wèh rarasing kang lumampah

Wêktu luhur yata wau Jayèngrêsmi
raryan arsa salat
luhur datan ana warih
Jèngrêsmi alon ngandika

Èh Nuripin sira ngupaya-a warih
kang kêna kinarya
mèt toya wulu kang suci
sêmbahyang lalorat toya

Ki Nuripin umatur kawula dugi
ingriki punika
dhasar dhatan wontên warih
sadangunipun lumampah

Tan mrangguli toya lèpèn sêndhang bêlik
sangêt awis toya
Ki Kulawirya nudingi
sarya nging iku wong apa

Wong kinongkon durung lumaku madoni
nora kabênêran
mara mênyanga aglis
matur gih tuwas kangèlan

Lamun dangu gèn-kula ngupados warih
dados tos-antosan
têmah pot waktu wus akir
luhung tayamum kewala

Kulawirya ambêkuh ngagagi bithi
Ki Nuripin mingkar
angling kandhuhan si Padhil
dèn-kongkon malês parêntah

Ki Nuripin utamatur sayêktosnèki
ajrih kathah sima
sawor ting slosor gêng alit
tan pitados tyas kawula

Jayèngrêsmi gumujêng myang Jayèngragi
guyune alatah
kalingane si Nuripin
kadèkna mubêng kewala

E mangkono jawane atine wêdi
alas kèh macannya
Ki Kulawirya ngawiti
sarwi amêksa kèn mentar

Ki Nuripin ajrih Ki Kulawiryèki
wrat-wratên lumampah
wus mentar santri Nuripin
ngupaya we kering kanan

Sapêmbalang dohe dènnya golèk warih
sigra Kulawirya
andingkik lakunirèki
Nuripin angungak-ungak

Nora kêna kumrêsêk Nuripin jondhil
ulate abiyas
angrungu guwiking gênjik
tinêbak ing mong minangsa

Gêrêng-gêrêng swaraning sima sih têbih
gya Ki Kulawirya
nyandhak tugêlan kaywaking
bugêl gêng kinarya balang

Tibèng grumbul kumrosak bêg sandhingnèki
Nuripin aniba
ambêngok lumayu gêndring
alok biyung katiwasan

Kulawirya lumajyu glis prapta linggih
Nuripin rênggosan
prapta gugup matur blai
kawula tiwas mèh pêjah

Dipun-tubruk ing sima agêng nglangkungi
apan alit kapal
sirahe satumbu isi
yèn ta sampuna akêbat

Gèn-kawula lumajêng aniba-tangi
bilah dadi apa
biyung-biyung mèh bilai
samya gumujêng sadaya

Kulawirya angampêt guyunirèki
sarwi angandika
wong moro nora ngêdohi
dhapurmu kaya kaluwak

Nora urus ambakna jirih kêlangkung
tan kêna kumrosak
lumayu aniba-tangi
kur sun-balang bugêl bae katon macan

Sru gumuyu Nuripin sarwi umatur
sampeyan punika
adamêl guguping ati
sakit dhadha-kula kongsi babak-bundhas

Inggih sampun malih-malih kadya kang wus
anggugupi manah
tan ilok ngêgèt-êgèti
ah si Cêblung andadak dhawuh parentah

Ginaguyu marang putra kalihipun
Jèngrêsmi ngandika
inggih ta lah kadipundi
wong angalih pangraos puniku paman

Sababipun saking punapa witipun
kang paman lon nabda
mangsa bodho gyan muradi
apan durung anêmu murad manira

Alon muwus Jèngrêsmi inggih puniku
kapêcatan iman
wit kagèt iblis nganjingi
nut asihe dènnya adamêl pangrasa

Milanipun Nuripin puniku wau
bugêl katon macan
dhasar osike kadyèki
sadangune dènnya jrih ngên-angên sima

Manthuk-manthuk kang paman sarwi amuwus
layak ya mangkana
wong jêrih kandhih ing eblis
sêbab nora duwe dhêdhasar tawêkal

Alon muwus Jèngrêsmi inggih saèstu
milanipun paman
mênggah ngagêsang puniki
kêdah sura lêgawa sabarang karsa

Lon matur Jèngraga mring rakanipun
mênggah ing atitah
kêndhêl lawan kang jêjirih
kados mbotên kenging alilinton watak

Lon amuwus ya bênêr kaolmu iku
yèn wus titahira
kêndêl jêjirih wus takdir
nanging kêna uga kalawan ihtiyar

Yèn wong iku apa gugulanganipun
pan dadi wuruknya
bodho pintêr kêndêl jirih
iya wuruk kang dèn-aranni ikhtiyar

Dèn-têtau iku pangudining tuwuh
pangalihing watak
busuk praptèng pintêrnèki
kang jêjirih prapta ing kêkêndêlira

Wus tartamtu saguna satata tau
tuhu tahan tuman
saban-saban wanuh wani
wana wanèh wiwinihing anggugulang

Pan wus wuwuh-wuwuh atine tuwajuh
nèng wana wulusan
barang yèn durung nglakoni
kèh ringgane was-was malah tan kadugi

Saking durung bae kalakon puniku
yèn wus ta kalakyan
nora nana kêlah-kêlih
ingkang dadi pakewuh nora kewuhan

Alon muwus kang paman iya saèstu
kadya muradira
Jayèngrêsmi angling malih
gih suwawi paman angupaya toya

Karya wulu Ki Kulawirya amuwus
wis aywa asusah
manira dhewe ngulati
sigra mentar Ki Kulawirya ngupaya

Tan adangu Ki Kulawirya andulu
kang gênthong gêng sela
tiningalan isi warih
nulya wangsul amojar mring putranira

Samya gupuh amurugi gênthong watu
ngambil toya kadas
nyawuk sarwi ancik-ancik
wusnya jurudêmung nulya samya salat

Ragi akir wêktunira
lajêng kamat rêbat pêrlu
sabakdanya wêktu Luhur
lajêng wêktu salat Ngasar
wus antara bakdanipun
Jèngrêsmi alon lingira
lah suwawi paman laju

Anulya samya umangkat
ngidul-ngilèn lampahipun
ngambah taratab ngêlangut
jog dhusun ing Palêmahan
tan arsa kampir ing dhusun
masak wana garumbulan
praptèng dhusun ing Sêmambung

Raryan sajawining dhadhah
ka-anggongan arsa nginum
wêning nyu kumêruk buntut
Nuripin marang padesan
ngilèni dawêganipun
sakawan wus pinarasan
katur ing bandaranipun

Wusnya nginum we dawêgan
mucang nulya mangkat gupuh
sêdhêngan tinilar kantun
pan lêstari lampahira
nabrang lèpèn namanipun
Kêndhorog wus sinabrangan
lêncêng kewala mangidul

Praptèng dhusun ing Mamênang
dhadhahe asri dinulu
raryan ing wêlahar watu
pinggir marga patêgalan
Jèngrêsmi alon amuwus
paran karsane pun paman
punapa rèrèh ing dhusun

Punapa lajêng kewala
wanci surya mèh sumurup
kang paman nauri wuwus
iya ta sakarêpira
kewala manira anut
mampir sanadyan banjura
paran saprayoganipun

Kang putra alon turira
prayogi kewala laju
tan susah ngupaya ranu
ngupaya gigisik padhas
ing atirakat pikantuk
pinggir lèpèn pêlabuhan
kang paman wus samya rêmbug

Nulya lon samya lumampah
satêngah onjot dohipun
praptèng gisik platar watu
pinggiring kêdhung wayangan
toyanya lêmpêr amuruh
platar pranti padhedheyan
yèn enjing sakèhing bajul

Wit kusambi gêng lan ingas
asingêr ngrêrongkob singub
wanci surya tunggang gunung
Jèngrêsmi alon ngandika
punika paman pikantuk
kêkadhar pinggir narmada
ing dalu têrang asamun

Angikis driya priyangga
tyas bombong samêktèng samun
kang paman nauri wuwus
iya pakolih utama
Ki Nuripin angacêmut
muwus ririh garunêngan
èh rada tuna thithik sun

Tirakat maksih kuciwa
Ki Jayèngraga amuwus
apa Nuripin ko wuwus
matur ngungkrêt ulatira
inggih piyambakan muwus
mênggah lampah tirakatan
pan kirang utaminipun

Prayogi nèng padhusunan
pangraos kula pikantuk
tirakat ing rakêtipun
Kulawirya wruh ing cipta
nyat ngadêg sarwi amuwus
si Dicêprot anggêragap
patut dèn-cêmplungkên kêdhung

Dèn candhak cêg gulunira
jinorog-jorogên kêdhung
Nuripin anjumbul-jumbul
sarwi bêngak-bêngok sambat
dhuh bêndara kyai sampun
mangke kêcêmplung têmênan
ing kêdhung kèh bajulipun

Nuripin mêthakêl kêkah
dènnira angrangkul lambung
asru sambat biyang-biyung
dèn-wêngkang-wêngkang tan kêna
grêjêgan kringête kumyus
Jèngrêsmi mèsêm tumingal
Jèngraga suka gumuyu

Kulawirya latah-latah
sarya sru dènnira muwus
wis ta aja sru anggêlut
cokore ngêthapêl awak
mêngko ga padha kacêmplung
gya lukar kang jêg-ujêgan
Ki Kulawirya alungguh

Nuripin nyakêti lênggah
Kulawirya ngling gumuyu
bok di-mrono gonmu lungguh
kandhuhan de sunantara
Nuripin sangsaya maju
lo lo dhasar rada buyan
tumutur ah botên purun

yèn têbih tyas tan pitaya
aluhung cêlaka lungguh
wontên rewange kacêmplung
dimèn kêdhahar ing baya
lo punika ting padhêngul
angambang mundhut sampeyan
Ki Kulawirya anjumbul

Si Cêblung kapara edan
wong dèn-tawakakên bajul
bêcik dhasmu pakan bajul
umatur dede pabênan
kang putra samya gumuyu
Jèngrêsmi lan wuwusira
punika istilahipun

Ing dalêm gêsang punika
kang wus purun ing pakewuh
wruh godha rêncanèng lampus
tan wigih marang bêbaya
puniku mênganing luhung
yèn wus wanuh wanèng baya
kalis saliring coba gung

Thikil sêmining mangunah
kang sura lêgawêng lampus
sami ugi paminipun
Nuripin ajrih ing baya
kadêrêng-dêrêng tan purun
nyana bilai kewala
tan winahyu kanthinipun

Beda lan kang sampun wanuh
ing coba kang bêbayani
tan wruh yèn sajroning baya
dadya marganing ngaluwih
pratandha pratisthèng godha
rêncana tan dèn-singgahi

Kang paman alon amuwus
bênêr anakmas dera ngling
tangèh yèn wong sumurupa
arang kang bisa nglakoni
liya ingkang kaidayat
tawêkal marang bilai

Mangkana Hyang Surya surup
wus manjing wêktu Mahêgrib
samya ngambil toya kadas
Nuripin ingkang ngadani
nulya sunat kabliyatan
ngapal-apalakên puji

Nulya kamat ngangkat parlu
Jayèngrêsmi angimami
sarêng dènnira aniyat
usali tibaning takbir
surat sawusing Patekah
Kulya-ayu awalnèki

Idaja-a akiripun
wus prapta tahyat kang akir
bakda salat pupujian
laju angatak kang dhikir
anggantêr kalangkung rahab
tri-atus kèndêl kang dhikir

Nulya donga limang waktu
laju samya surat Wabin
wus paragat sunatira
lajêng wêktu Ngisa-nèki
wus antara salatira
bakda praptèng sunat Witir

Sampune dènnira wêktu
atata dènnira linggih
kadhar ing sela palatar
nèng tambi soring kusambi
Jayèngrêsmi lon ngandika
mring kang paman myang kang rayi

Mênggah lampahing wong luhung
suka cinacad ing wadi
sanès lan kang maksih bakal
wong anom kang tan wrin wèsthi
tan kengang winikalpa-a
pangucap myang salah linggih

Ambêsur kaduk dêlarung
nurut pikire pribadi
badan budine dêdaman
andêdawa ulah sisip
sêpala pamilihira
malah lumuh ing kêjatin

Milane lêrês kang wuwus
putranta Sèh Amongragi
angibaratkên maklumat
ingaranan ngadam mumkin
saking ora maring ana
marma maklumat puniki

Ingaran ngadam mumkinu
aluwiyah wastanèki
dene kang ingakên rupa
lan rupane takdir gaib
matêngah kaol maklumat
hakekat ingkang asya-i

Sakèh asya-a puniku
saking maklumat kang dadi
marmanipun kang maklumat
ingakên rupa sajati
lire rupa ingaranan
akyan sabitah puniki

Ngalam padhang wastanipun
saking cahya sipat kalih
ingkang sipat jamal jalal
marma maklumat puniki
dadya alam uluwiyah
nênggih rupa kang kariyin

Kasuluhan rupanipun
ing sipat jalaling Widhi
mêncurat kang cahya padhang
saking sangêting birai
cahya ingakên paèsan
amuhung rupa kang jati

Nyata eloking Hyang Agung
nênggih Dat Sipat puniki
Sipat punika ngarahan
pratingkahing Dat puniki
wujudnya tan ing Dat Sipat
paèsan kawan prakawis

Kang kocap karihin wau
ingaran paèsan jati
jatine paèsan jagad
manusa isinirèki
de kang paèsan manungsa
apan ati isinèki

Paèsan ati puniku
rohani isinirèki
paèsan rohani ika
pan Datullah isinèki
ati minangka kurungan
êroh kang minangka pêksi

Sir minangka krunganipun
idhêp kang minangka pêksi
têtêp rahsa wastanira
dados manusa puniki
lamun akurungan jasat
kalbuning mukmin puniki

Minangka paèsanipun
sintên ngulati Hyang Widdhi
têbih lan sariranira
kaliwat kawruhe nilib
karana jisim punika
têtêp mot kalih prêkawis

Wahya-jatmika puniku
wahya pasênêtan pati
jatmika kang pasênêtan
rohani ingkang minihi
puniku awis waspada
lyan kang wus gambuh ing ngèlmi

Jayèngraga tumungkul
kang paman anjêgrêg lon amuwus
iya nora maoni mungguhing Dalil
yèn mênggah rêrasan ngèlmu
ngrasa luputing tumuwoh

Lamun eling ing ngèlmu
barang pratingkah ngalam puniku
kaya-kaya nora na kang mumpangati
kandhêg dening aru-biru
kaduwung kang wus kalakon

Jayèngrêsmi amuwus
suwawi paman dhikir anungku
utamane ing ratri tungtuming budi
kang paman atanggap saguh
miwah Jèngraga rumojong

Madhêp ing keblatipun
rêmpêg wong papat samya tuwajuh
nelakakên suhule kalimah kalih
napi isbate tanajul
anggantêr nora lêlagon

dènnya dhikir adangu
satus tasbih ing antawisipun
Ki Nuripin tan ambangkat batêk dhikir
sinambi rènggotan ngantuk
nulyambruk turu galoso

Prapta ing têngah dalu
dènnya tawakup ing dhikiripun
wusnya jangkêp sadasa èwu tinêsbih
nulya sakêlimah landhung
winot ing sanapas amot

Sasampunira rampung
sumungku ing pangkon atêpakur
Jayèngrêsmi anggrus ngrês karasèng galih
inane jiwangganipun
nalangsa sarya mêtu loh

Pangikisira wimbuh
pagut lan tis-tis nyênyêting dulu
kasêrawung ing khêdasih munyèng ratri
kadya tangising kawlas-hyun
kèh sêbawèng tidhêm kayon

Kokolik lan tutuhu
bênce cangak cabak cucuwiyun
uwêg têkèk gêmak bêranjangan bintit
gurindan mêliwis bubut
othe-othe lan thongthongsot

Muwuhi tis-tising kung
mangkana kang sami apitêkur
luwar saking tuwakupaning Hyang Widdhi
Ki Jayèngrêsmi asêgu
wus samya mapan alunggoh

Kulawirya andulu
mring Nuripin angling ih si Bêthuh
panyanaku saking panane adhikir
jawane banjur anggugur
si Di-guguwok andhêkok

Angorok sênggur-sênggur
kaya kêbo disêmbêlèh esuk
samya mèsêm putra kalih myat Nuripin
Jayèngrêsmi ngandika rum
inggih punika kang ngorok

Nuripin gih puniku
nênelakkên caritaning ngèlmu
pangkatipun titah agêng lawan alit
apan sampun bunuhipun
wong cilik kêdah andhêkok

Paman tiyang puniku
titah apan wontên tandhanipun
titah alit mung tilêm kang dèn-karêmi
yèn mêdala tapanipun
mung cêgah pangan kemawon

Tan sagêd cêgah turu
sababipun dede pandumipun
lamun janma tinitah luhuring budi
kêdah karêm bukti tuwuk
tawêkal tan guling wangon

Cêgah turu tan ayun
tan kaduga cêgah buktinipun
ingkang dadya ngamalipun mêlèk ratri
punika panêngranipun
lamat luhur lawan asor

Pan titahing tumuwuh
ing agêsang tuna untungipun
yèn wong datan takat cêgah nadhah guling
siyang dalu mumah-mumuh
marêgi pangan angorok

Siyang dalu amuput
anjêjêli notol mangan turu
nora duwe pangulatan lyaning bukti
tiyang makatên puniku
tuna uripe tur bobrok

De kang alamat luhur
tawêkal cêgah mangan lan turu
apan datan sawiyah-wiyah binukti
anjungkung mêlèk ing dalu
sinung luhur tan kêna sor

Puniku pancènipun
bangsa luhur tan karêm aturu
pan kabuka barêng sêdyane agampil
asidik graitanipun
andana warih mulyèng don

Ki Kulawirya ngling aris
abênêr riwayatira
wong mono yèn wus palale
kudu takdir bangsa andhap
mrih luhur nora bisa
yèn wus titah bangsa luhur
panggayuhe mring utama

Bêcik kauripanèki
Jèngraga nambungi sabda
upami sami-samine
tan nadhah lawan tan nendra
kang turu datan mangan
ingkang mangan datan turu
punapa kaote paman

Ki Kulawirya nauri
lagi duduga-manira
karone pan padha bae
kaya bêcik wong tan nendra
wadhagane kewala
jroning wêngi kèh kêrungu
karana mêlèk tan nendra

Wa-mono wong siji-siji
ingkang kaduga tan nendra
ana kang kaduga ngêlih
êmbuh ta pakolèhira
Jayèngrêsmi ngandika
Jayèngraga pitakonmu
bênêr andikane paman

Nanging ta wong iku thithik
sarèhning abangsa êngam
amrih ing sidhang-siringe
pinèt dhangane kewala
prayoga linampahan
aywa nyidrani ing dalu
ywa nyidrani ing raina

Ywa nyidrani ing sasami
ywa nyidrahi dhawakira
ya patang prakara kuwe
padha sipating Pangeran
kuwasa wèh duraka
yèku prasasat satuhu
Hyang Suksma ingkang satmata

Kang rayi umatur aris
kang pundi liripun cidra
Jayèngrêsmi lon wuwuse
ingkang dhihin cidra marang
ing rina lamun nendra
kaping kalih cidranipun
ing dalu lamun mêmangan

Ping tri cidraning sêsami
barang wuwuse tan nyata
ping pat cidra mring dhèwèke
mumurung cipta kang tama
kudu mrih tumêmênnya
mring patang prakara iku
dene tumêmên mring rina

Anadhah nging aywa guling
tumêmênning mring ratrinya
nendra ning cêgah mangane
tumêmêning mring sêsama
nêkani pasanggupan
tumêmên mring dhawakipun
nyiptakkên cipta raharja

Iku prêdapaning urip
sêmi narik kaluhuran
yèn kaya mangkono trape
kang rayi sasmitèng paman
sarya winor guyunya
Ki Kulawirya gumuyu
sarwi alon angandika

Dudu basan sidhang-siring
dudu pangkate ngam-ngaman
pan iku bot-boting abot
dudu cocomprèngan
pan tapa têtêmênan
pira-bara kabèhipun
bisa-a salah sajuga

Wus kalêbu wong utami
yèn kongsi sajêg gènnira
wong putut kêna linakon
Jèngrêsmi alon ngandika
inggih mêkatên paman
anjawi kang wis winahyu
yuning dhangan tan pinalang

Lamun pancèning acilik
tan kadugi pisan-pisan
mung ngrêbut turu pangane
puniku panêngranira
sanadyan bangsa andhap
bêtah angantêpi ilmu
kawan prakawis punika

Tandha tabiyat miwiti
kaluhuran sakadarnya
wiwinih bangsa kamuktèn
tan dumèh trahing ngawirya
kalamun tan kadyèka
anggung wag-wêg mangan turu
yêkti nut tabiyat kumpra

Upami godhonging kitri
tan jênêg nèng sêsananya
dêlalahe kêdah rontog
asingsal saking kawiryan
ngêlarah anèng lêmah
tan turuh rêmbêsing madu
wiji wijiling ngatapa

Kang paman nauri aris
iya bênêr mojarira
lakuning wong urip kiye
nanging arang ingkang kêlar
kang kadya derahira
kêjaba kaetang guru
kakangira Sèh Mongraga

Ingkang bisa anglakoni
wirayat patang prakara
malah ngoncori bangête
marang ing kono anakmas
Jèngraga nambung sabda
pan inggih sayêktosipun
tan wontên kadya kakangmas

Jayèngrêsmi ngandika ris
wus tan kêna winicara
yèn kakangmas kang lungandon
sun-rasa saya kêgagas
mring kangmas Sèh Mongraga
dadya mêne kang cinatur
angungun mring Amongraga

Samya sayah mangsa arip
ing wanci lingsir anggagat
bangun nyênyêt sidhêm kayon
aririh dènnya rêrasan
angganya kasayahan
rêrasan sarwi angantuk
Kulawirya Jayèngraga

Rènggotan gênti ngantuki
Jayèngrêsmi layap-layap
samya karaos aripe
caturan sarya dhat-dhatan
nauri liru ada
kagyat Nuripin anglindur
katon binêlabak toya

Jêlih-jêlih Nuripin lir dèn-patèni
sambate
adhuh biyung tulung-tulung sarwi asru
tangise

Kulawirya Jayèngrêsmi Jayèngragi
karine
samya kagyat sadaya nyana bilai
gugupe

Kulawirya Jèngraga ngadêg sarigak
tandange
sru tatanya iku geneya Nuripin
mulane

Ki Nuripin angrantuh mêksih anangis
ature
apan kagum inggih gèn-kawula ngimpi
yêktose

Pan katingal kawula dèn-êmplok bajul
gèwêle
pan binêktèng toya mangandhap mênginggil
puruge

Gèn-kawula gêmbar-gêmbor jro pangimpèn
yêktose
datan wontên ingkang nulungi satunggil
wêlase

Kulawirya gumuyu sarwi anyandhak
githoke
dèn-ngêl-ingêl Nuripin dèn-gêgêblogi
awake

Sarwi muwus ih ambakna wong andhêkok
polahe
-jêpluk-jêpluk anggêmbor ngagèt-agèti
dilèngèng

Nulya lênggah Ki Kulawirya alatah
guyune
Ki Nuripin marak sarwi garundêlan
wuwuse

Anèh têmên wong angimpi dèn-dukani
ladake
anèng krajan nèng alas tan dèn-marèni
kêrênge

Suwe-suwe grunênge sangsaya ririh
klêsike
wusnya mênêng ngalêsik lajêng angantuk
cêkluke

Jayèngrêsmi angandika lan Nuripin
bêcike
anithika gêni dadèkkên bêdhiyan
dèn-age

Tan nauri Nuripin eca angantuk
rènggote
Kulawirya anêntak marang Nuripin
wuwuse

Apa dhêngkêk dene dablêg nora gati
kinèngkèn
Ki Nuripin gragapan matur èh kula
napane

Samya sru gumuyu miyarsa Ki Nuripin
ature
Kulawirya angling angling e e Nuripin ngantuk
jawane

Kèn-anithik dadèk gêni urub-urub
gawene
Ki Nuripin authi sigra anithik
gênine

Amèt rumbut angupaya ipil-ipil
kayune
wus andadi dènnira adadèn gêni
urube

Kantar-kantar padha nèng kêdhung Bayangan
pinggire
katrinira kêmanjon tan antuk guling
aripe

Samya angêlinting têmbako lan mênyan
udude
Kulawirya ngling èh Nuripin sirèku
mêngkone

Sun-lintingkên Nuripin matur gih-inggih
bungahe
nulya karya pangrokoke dèn-dodoki
jêmbute

Wusnya dadya sinungkên marang Nuripin
ge age
tinampanan sarwi matur nuwun-nuwun
lèh gawe

Ingêmpakkên ngêmpar krêngês sêng-sêng sangit
ambune
apan katur lintingan wulu kasêrot
jêmbute

Pan kasêlak-sêlak malêbu ing têlak
watuke
Nuripin rokoke dèn-iling-ilingi
suwene

Sarwi muwus iki apane kang sangit
rasane
lilintinge anulya dipun-udhari
wuwuse

Iki apa Ki Kulawirya nauri
lah kuwe
bako kêmpung simbaring kawêt landhungan
ya kuwe

Ki Nuripin ngrêti yèn dudu têmbako
rupane
mungkag-mungkug ênêk kudu arêp mutah
umore

Kaprès jêmbut Nuripin anggabêr-gabêr
lambene
garundêlan Nuripin sarwi alatah
guyune

Akèh têmên parikane bok wis jêmbut
cêkake
padha ngêrti mangkono bae ya uwis
blakane

Kathik simbar kathik kêmpung kathik landhung
kawête
Kulawirya gumuyu sarwi ngidoni
cah-cohe

Ki Nuripin mingkar-mingkur ngling ih biyang
ladake
idu montên punapa botên asukêr
amise

Kênèng idu bathuk irung dèn-usapi
bêbêde
Kulawirya amuwus èh Si Nuripin
bêcike

Andongènga sapintêr-pintêrmu bae
dèn-age
matur botên sagêd lamun dongèng-dongèng
bodhone

Kulawirnya nyêntak Nuripin pinêksa
dongènge
Ki Nuripin dhêlêg-dhêlêg ngeling-eling
omonge

Lah dèn-gupuh sadhengahneya gotèkmu
pamrihe
tamba êlèk yèn turuwa kêtanggungan
wayahe

Ki Nuripin adhèhèm watuk asêgu
bêgènggèng
Ki Wirya ngling si Dhêplok lir wong rêp maca
dhèhème

Nulya wiwit ngomong wau Ki Nuripin
andongèng
wontên randha lan dhudha cêlakan linggih
nèng ambèn

Ni randha ngling ki dhudha payo badheyan
ngong duwe
kanthong cilik tan ana bisa jajagi
kandhase

Ki dhudha ngling êndi kaya pa kanthonge
rupane
lan sêpira jêmbar rupêge kanthongmu
dawane

Anauri namung sanyari rong nyari
kabèhe
sun-isèni raja-brana nora kêbak
lawase

Anèng jawi gya ki dhudha randha mijil
karone
anèng kandhang angangkrang lir suthang walang
dhêngkule

Pan ki dhudha andhosok tan etung ilang
anggrise
dalah lopak-lopak sêlakane imbuh
ilange

Kulawirya muwus lo jêg kaya aku
gajêge
nyandhak tumpêr sinawatkên Ki Nuripin
lupute

Angindhani krèngkangan ngêbutkên bêbêd
gênine
kêbut-kêbut salong kobong dèn-usêki
bêbêde

Gêrundêlan adat têmên sok-niwasi
guyune
enèm mula nora dèn-marèn-marèni
ladake

Yata kang samya gaguywan
sadalu tan antuk guling
ing wanci bangun anggagat
palilahing pajar gidib
sumilaking kang langit
mancur lintang panjêr-esuk
gumuruh swarèng rijal
myang kluruk sawung mêlingi
jêgigèring sata-wana mawurahan

Kongkang ngungkung nèng pangrongan
srigunting lan cingcing-goling
mrak nguwuh nyêngungong ngakak
angkuban barung kêdhasih
branjang kêjêr munya sri
bênce cangak cucuwiyun
têkak cabak cêkroan
tuwu kokolik angikik
kang brêkutut anduduk lêlayu raras

kathah swabawaning mangsa
mangididing maruta tis
ima mawêr kawistara
rumêmbe sri ngawiyati
suluh sumilak putih
ujwalèng wintang awêlu
akucêm ewa marang
kênyaring rat amurwani
pangikaling têdhuh birate kasunar

Kandih dening prabaningkang
Hyang Harunarsa amijil
karya langêning ngawiyat
lir pendah rinênggèng sungging
mega malang malêngki
sêmu bang drawêla sungsun
ima-rêngga mawarna
angrênuk tung-tung arangdi
wênèh ima sap-sapan anisik mina

Kang lir kabuling wusonan
mega bang lan mega putih
kadya pulas tinurutan
kapuranta dadu wilis
paul rêmu arêmik
wungu lamuk mega biru
lir tilam kêpandaman
pajanging wiyat muryani
ima maya kadya wastra ing sampiran

Mimba rêmbêting diwangga
manjêthi raras kumitir
lir lungsir rangrangan sutra
alilirangan tulya sri
tan wun wuryaning kawi
pajar gidib waktu Subuh
Jayèngrêsmi ngandika
paman sêdhênge ngastuti
wêktu Subuh utami kang mêksih awal

Ki Kulawirya anabda
iya sêdhênganing wanci
lah payo padha akadas
gya samya mèt toyastuti
Kulawirya sêsêni
nguwuh mring Nuripin nuduh
sira ngambila toya
ing bathok ngong karya cawik
Ki Nuripin sigra mèt toya bêlungkang

Angucap èh iya ta lah
bok nguyuh sisan ing kali
pêrlu dadak kongkon mring wang
tan nganggurakên wong linggih
nulya katur kang warih
Ki Kulawirya amuwus
kene sun cewokana
Nuripin maju sarya ngling
kêbangêtên prentahe mring wong tan lumrah

Wuwuse acalumikan
tan kongang cewok pribadi
guthule gya tinuruhan
tangane kiwa ngosoki
jingkat tangan nginggati
bêthuran santêring uyuh
Kulawirya lingira
lo aja lunga Nuripin
èh wong durung nguyuh dadak cinewokan

Sarwi pundhake cinandhak
tiniyung tan kêna têbih
Nuripin nora nglêgewa
bêbêd kêbês dèn-uyuhi
bêrabas sikilnèki
Nuripin anjumbul mundur
sarwi njêlèh ah biyang
bêbêd-bêbêd dèn-uyuhi
kabangêtên dara kyai sêmbrananya

Kulawirya latah-latah
modar kowe sun-uyuhi
jêr lèhmu nuruhi calak
durung nguyuh dèn-cewoki
Nuripin kidih-kidih
anguconi bêbêdipun
gumrênêng garundhêlan
nora têpa-têpa pikir
bok dhèke dèn-kènèkêna mandahneya

Mênthungi uwong sakala
tan ana maklume thithik
mèh sêparo jaritingwang
têlêse kang dèn-uyuhi
Ki Kulawirya angling
grundêlan apa ko wuwus
sarwi nyirati toya
Nuripin malês nyirati
sacawukan sigra lumajêng akêbat

Kulawirya ngling ya iya
rasakna mêngko Nuripin
nulya ngambil toya kadas
wusnya adan Jayèngragi
sunat ngamal pupuji
Ki Kulawirya sunat wus
kang paman ingancaran
majêng kinèn angimami
nulya majêng ngimami Ki Kulawirya

Ngangkat usali parêlan
Subêki rêkangatèni
ada-an imaman lilah
-i tangala lajêng takbir
wêwacan suratnèki
sawuse Patekahipun
sunat Inna anjalna
akire surat Watini
rêkangat kang akir dêge kinunutan

Wus tartib kalih rêkangat
pupujian lajêng dhikir
sawuse dhikir andonga
pêragat dènnya ngabêkti
Jayèngrêsmi nglingira ris
wawi mumpung enjing laju
kang paman lon lingira
prayoga sarèhna dhingin
kêrana kali tan kêna sinabrangan

Anganti wijiling surya
sêdhêng prapta kang nambangi
lan iki nuju pasaran
Mamênang pasare Paing
yata sami anganti
Hyang Haruna wijilipun
sumirat mèh raina
sêmu bang ima ngawêngi
kasorotan ujwalaning andakara

Anrang-rangi ing akasa
Hyang Surya malêthèk mingip
sêparo kadya iriban
sangkribing wanita nitik
mukaning dyah sêpalih
nèng wêngan duk mungup-mungup
sumilak kawistara
tantara mêdhar nêlahi
angalela lilir lêkêring wadana

Haruna rungrung rumangsang
ngênani tang wana wukir
kali lumarab anglirab
bayanya kèh ngambang minggir
anggabag mudhik milir
miwah kang samya mancungul
pênuh kêdhungBayangan
baya bayak anèng warih
èsthanira kadya samya anêmbrama

Marang kang samya tirakat
yèn ngucapa mituruti
priyayi ngupaya kaka
lêhêng abaliyèng ngriki
kadi tan bisa panggih
kakanta tan nêdya mantuk
yèn etunga ing lampah
tuwas kangelan nèng margi
kang mangkana miyangga lamun ngucapa

Ki Wuragil Kulawirya
muwus sasmitèng Nuripin
nudingi buaya ngambang
Nuripin mèlu nudingi
ika apa Nuripin
bajul ngêlih arsa naut
anguntal marang sira
Nuripin nirokkên angling
dèn-gigiris Nuripin niru kewala

Jayèngrêsmi lon ngandika
suwawi paman mahawan
payo yayi Jayèngraga
kang liningan kalihira
agêpah adan umangkat
saking ing kêdhung Bayangan
nginggil prênahing sabrangan
angidul limang pêmbalang

Numpak baita taripan
wong papat samya anabrang
sarêngan wong apêpasar
wus nabrang ing pêlabuhan
laju kewala nut marga
galêng têpining pagagan
pala srining patêgalan
kasimpar kapêndhêm miwah

Sawarnining jêjanganan
pinagêr wuluh risigan
têgale wong Majarata
kalangkung asri kawuryan
gaga anggênggêng rumagang
du galêng têgal pêgagan
pinggir sinalisir gawar
mêripit carang lanjaran

Kêcipir kacang dhung-dhungan
kara kêrai sêmangka
jêwawut jagung kimpulan
lombok terong wijèn jarak
têmbako tompulu kapas
têgal wiyar bêbanjêngan
pinggir kinirihan toya
kumriwik atutulakan

Yata kang samya lêlampah
andarung ra-ara wiyar
wus siyang tumiling surya
ngambah wana têrataban
musakat rêkasèng lampah
panasing Hyang Andakara
gumamplêng mêmpêng apanas
tumapak lêbune panas

Tan wontên toya katingal
nasak pêngalang-alangan
nampêg sumuke apanas
samyanggong gêrah katoran
ing ngarsa tumingal desa
ragi kapering ing mêrga
kasèyuban ing karoya
sinêngka glis sadêdêlan

Anyidhang nyimpang ing marga
Nuripin abêntayangan
ngrêsula sêsambat panas
bilah panase tan lumrah
dingarèn panasing surya
ngisor panas dhuwur panas
tan ana manuk bri nglayang
bok sèdhum têka sadhela

Jèngrêsmi mèsêm ngandika
Nuripin sira ngrêsula
tan bêtah rasaning panas
jare ujare wirayat
caritaning pra ngulama
kêlawan panas ngakirat
tikêl pitung mene panas
maksih panas ing akerat

Kulawirya nambung nabda
ya Nuripin wruhanira
lèhmu ngrasakkên panas
lagi manjêre kewala
durung sok-sokaning kerat
besuk yèn sira nèng kerat
kepanasên dhasmu pêcah
anjêblug utêkmu mili

Kabèh abêcik kewala
mung sira dèn-panas dhawak
sajège tan sinung luwar
malah sêlèt bangêt panas
Nuripin matur plêrukan
ngandika asiya-siya
punapa namung kawula
ingkang duraka priyangga

Thok thil namung jasat-kala
Kulawirya ngling lah iya
Nuripin matur dah puna
bara-bara ngur kawula
tinimbang kalawan ingkang
angingkrang anèng pêpalang
Kulawirya kagyat miyat
sarwi anggêrèwal lêmah

Nuripin lumayu gancang
binalang akêdhungsangan
wangsul praptèng ing dêdalan
Jèngraga gumuyu mojar
Nuripin rada cilaka
arêp glis nèng pangauban
wêkasan kasuwèn panas
yata kang sami mahawan

Wus prapta kang pinaranan
ngisoring kaywagung gurda
raryan sêndhang pinggir desa
ing Pakudèn cêlak wana
samya nèng ngandhap karoya
samya so ayêm gya siram
karaos rahmating badan
wus samya lajêng akadas

Nuripin prapta gya-agya
cucul byur ambyur ing sêndhang
wusnya dus angambil kadas
sadaya samya sêmbayang
sabakdanira asalat
Jayèngraga ris ngandika
Nuripin sira mentara
mring desa angupaya-a

Bubucu manawa ana
lan dawêgan kang sêdhêngan
ngilènana kang prayoga
Nuripin matur sandika
gya mentar mring padhusunan
nêmbung lan patingginira
agupuh ingkang liningan
tan susah mawi tinumbas

Samêkta kadya sugata
bubucu saulamira
dawêgan pat pêparasan
anèng dhulang panjang ilang
gupuh prapta ngarsanira
kadhêpêk kidhung trapsila
ngusap-usap baunira
sarwi bukuh aturira

Punika kang sumapala
sêkul sananjung katura
toya kumringêt satèsan
supaya aring katoran
sumangga jêngira lurah
Jayèngrêsmi ris ngandika
kang pêtinggi sugatanta
gèh bangêt tarima mara

Samire godhong binuka
kang paman lan arinira
samya ingancaran nadhah
gupuh samya wiwijikan
adan lêkas kêmbul nadhah
sêmu kalantih ing mangsa
pikantuk dènnira samya
abukti kang pasugatan

Wusnya nutug cinarikan
Nuripin nadhah lorodan
pan ibut pamanganira
acakut dhokoh agagah
dhasar sakesuk tan mangan
kêlalèn nora têtawa
têlas tan kari saupa
lawuh myang dawêgan bebas

Kulawirya gumuyu jar
Pin paran wus wruh maring wang
Ki Ripin bêkuh turira
mriksa malih tiyang cêlak
pratela sapolah tingkah
Kulawirya ngling kêparat
andadak kobêr anggarap
sarwi ambalang balungkang

Kêna dhêngkule anjola
Jèngrêsmi mèsêm ngandika
èh kakang pêtinggi desa
wus sangêt tarimaningwang
dènnira dana bojana
kang liningan nuwun turnya
lah wis manira mit mentar
manirarsa ngraras driya

Ki patinggi dhêku turira ris
sumanggèng karsèng don
inggih dhèrèk wilujêng lampahe
angling malih tuduhna kang êndi
margane kang bêcik
jujuge kang gunung

Matur inggih kang margi puniki
ngêncêng mring Kêlothok
ardi Klothok guwa Selamanglèng
yèn wus ngidul-ngilèn punang mêrgi
sisimpanganèki
mangilèn kang anut

Botên wontên margi malih-malih
jujuge mring Klothok
mung simpangan satunggil mangilèn
Jayèngrêsmi angandika aris
padha dum basuki
ki pêtinggi muwus

Katri sojar mit-amitan sami
dan umangkat gupoh
pan tinurut pêtinggi tuduhe
wus kapungkur Pakudhon desaki
wanci lingsir rawi
panase tumapuk

Lêpas lampahira kang sêdyapti
mring ardi Kêlothok
prapta simpanganira mangilèn
aningali bêlik wenya wêning
cêlak saking margi
rarywan samya waktu

Salat Ngasar sabakdanirèki
laju mawan gupoh
kawit manjat ing ardi anètèr
dadya randhat lampahirèng margi
angatêk sa-ari
suku samya rapuh

Sinêngkakkên lampahira nanging
tansah ngonjot-onjot
nulya prapta dhusun ing Pakuncèn
kang lumampah samya sêdya kampir
tan ana patinggi
namung kamisêpuh

Kyai Wanatawa ranirèki
ki Nuripin gupoh
amanggihi sarwi atêlètèh
gupuh Wanatawa praptèng ngarsi
sarwi ngancarani
kinèn lênggah salu

Angandika aywa susah iki
ing kene kemawon
ngong ayun mring guwa Selamanglèng
yèn sambada lan kasdune kaki
untapna wakmami
kaki maring gunung

Kyai Wanatawa matur inggih
sampun walangatos
pan wus damêl kula ngatêrake
Jayèngraga Kulawirya angling
lah ya sokur kaki
jurukuncinipun

Kang liningan gupuh nulya rakit
sangu karag gêmblong
wus sinungkên Nuripin tinampèn
myang dawêgan parasan cinangking
umatur suwawi
yèn kadalon laku

Nulya samya umangkat tumuli
suku maksih apor
ngantak-antak ing marga lampahe
wus antara dangu nulya prapti
wiwarèng guwa writ
Selamanglèng luhung

Kathah rênggane sela ingukir
Jèngrêsmi duk anon
langkung ngungun angling jro driyane
yèki patilasan Kilisuci
caritane dhingin
dhêdhalang anjantur

Sananing pandhita rara suci
kadang kênya katong
maha dhepok anèng Selamanglèng
maksih walèh labêting ngaluwih
gawok dènnya mêksi
kang watu tinatu

Pilaring kori pinatra rêmit
rapêt adon-adon
cècèlèng têlundhag pipinggire
pinangada dhêdhêkan lus linis
pinipil lir rimpil
sêsêmpilanipun

Ginapura teplok ngukêl pakis
sinimbar tumpang ron
pangubêding lung-lungan kanthète
muwêr kadya panglêkêring luwing
awingwing anggawing
lir rêmêk dinumuk

Kèndêl anèng pacrabakan jobin
dening sela kosok
kalumutan lêgêtan wilise
sumarambah mêlatar wêradin
êmpuk lir linapis
ing wastra sinungsun

Ingkang samya eca dènnya linggih
sawusira aso
myat pusparsa mayêng ngupayane
lumaksana sadaya umiring
maring taman wukir
sangkêp liring santun

Anduk gandanira amrik minging
kèh brêmara awor
kariruru kawigaran dene
ring sadpada myang kukupu mamrih
nrawung warnèng sari
bêlonthang bang wungu

Yata kang ngupaya tirta tan kapêdhak
Jayèngrêsmi ngling maring Ki Wanatawa
paran iki kaki de tan ana tirta

Matur inggih pabèjèn prênahira
wah mêkatên langkung ing bêgja paduka
pan punika trêkadhang tan katingalan

Jayèngrêsmi sumpêg kuwatir tyasira
lalurating kadas dènnira sêmbahyang
angandika kaki na ngêndi prênahnya

Ing pabèjèn age payo pinaranan
nulya mudhun sakêdhik angalor-ngetan
tan adangu kang ingulatan kapêdhak

Ranu nèng kulah sela pinatra ngrêmit
patute sêgaran lêlawèh nglambe dang
ingukir rintikan wêwêngkon lis-lisan

Kinubêngan sangkêp saliring sêkaran
mêncêp wenya wêning nèng kulah akilah
Jayèngrêsmi anon kacaryan umulat

Endahing patirtan nulya sama kadas
wanci Hyang Arka wus nitih ing ancala
nulya agya wangsul malih marang guwa

Laju tumama maring sajroning guwa
tambêning wiwara kang kidul rineka
rêca naga manglung lir mijil saking rong

Jêrambahing guwa sela kumalasa
rakite lir wisma watês winêtara
tan patya wiyar watara nêm dhêpa

Sela lus sêdaya pinipil pêpatran
myang nginggil langitanira pipilan
ingukêl ngaluwêr ingunthuk cacingan

Myang pagêr kring kanan pênuh kir-ukiran
rurujit angrawit bintulu mapraba
tan ana sêlanya tinatu tinatal

Tetela lir kêmbang sêlaga gagangan
guwa ing Selamanglèng asisinggêtan
kang kidul singgêtnya kathah mawi lawang

Jêrambah jro-mahan antara rong dhêpa
dene kang êlèr singgêtnya mawi lawang
jêrambah antara jêmbare pat dhêpa

Kang pinggir kilèn wontên bale watangan
sela lus lis-lisan amuput jêrambah
gêngira sadhêpa lèr malih singgêtan

Têngahipun lawang jêrambah jro-mahan
tri dhêpa wiyarnya pêsagi tulyèndah
guwa Selamanglèng jrambahnya sêkawan

Lawang jro titiga lawang kang mring jaba
kêkalih ingkang wetan lawang mring jaba
yata kang samya salat anèng jêrambah

Wêktu Mahrib Jèngrêsmi kang dadya imam
bakda salat Mahrib lajêng salat Ngisa
sabên waktu samya gantya dadya imam

Bakda Ngisa wus pêragat sunatira
nulya samya tata dènnya lilinggihan
Nuripin anithik karya gêni diyan

Samya lêjar tyasira nèng guwa pandam
Jèngrêsmi ngandika mring Ki Wanatawa
kaki ngong têtanya punapi wontêna

Janma kang tirakat marene wong tiga
ngawirya pêparab Ki Sèh Amongraga
sabate kêkalih aran Jamil Jamal

Praptèng nèng guwa Selamanglèng manawa
aturira kawula datan tumingal
manawi ta saking tan uning kawula

Ingkang kadya pajar andika punika
wontêna kawula matur pan bêlaka
kang ana Sèh Mongraga kanthi sabatnya

Yata kang samya alungguh
nèng guwa dènnya nênêpi
apan namung kalih dina
anèng Selamanglèng nênggih
Jèngrêsmi alon lingira
marang ki Wanatawèki

Kaki sun-tanya sirèku
kene saluwaking ardi
ana kang amaratapa
pandhita ingkang linuwih
Ki Wanatara turira
pan inggih wontên satunggil

Anèng sapucaking gunung
pucaking ardi puniki
ardi Klothok pêkarêman
sêpên tan kambah ing janmi
awis ingkang uninga-a
kadhang yèn wontên kêpanggih

Tan sagêd asalang muwus
bisu kewala tan angling
yèn wontên kang inujaran
sêpakonipun pinanggih
etangipun angsal bêgja
yèn panggih kongsi sinung ling

Wastanipun kang palungguh
Ki Dhepok Sèh Ragayuni
manggyan pucak palêlêngan
Jayèngrêsmi duk miyarsi
mring ature Wanatawa
sukèng tyas arsa pêpanggih

Wusana alon amuwus
payo ta tuduhna kaki
iya maring Kalênglêngan
manira sêdya pêpanggih
Ki Winatawa turira
sumangga amba umiring

Dyan umangkat sing gyannipun
mudhun ngalèr-ngetan iring
anikung ngilèn amanjat
nut jagir lingiring wukir
wanci gumatêl kang surya
andharat sumêngkèng ardi

Amiyak gêlagah rayung
nêrampat lang-alang aking
ngatêk-atêk dènnya lampah
ing margi kalangkung sungil
sakêdhap rèrèn kaporan
sanggon-gon dènnira linggih

Anênggêl sasêngkanipun
lêlêmpong alêmpat-lêmpit
ngambah wana pêjarakan
jarak-cina angêbêki
manjat arambatan jarak
yèn raryan jarak ngayomi

Andungkap panjatanipun
tênggêre pucaking wukir
têlas kang wana kêkaywan
kêkêndhit pucaking ardi
ngasrama ing Kalênglêngan
dadya babuyutan wingit

Kang samya lampah ngrêrantun
kêsayahên anèng margi
rêm-rêm samya mumucangan
nèng sor kêkaywan kêlampis
watês kêkêtêbing wana
rêsik padhang sapênginggil

Gya manjat dêdêr mandhuwur
anênggèk sumêngkanèki
anjambak sukêt mêrakan
kêlangkung rêkasèng margi
surup wanci wisan karya
sumalêngêt panasnèki

Dhukut tinampakan lunyu
sring kêplorot Ki Nuripin
dadya gaguywan samarga
mêrga lakune Nuripin
gondhelan sacandhakira
yèn jêbol kêplorot têbih

Yata wau kang palungguh
ing dhepok Sèh Ragayuni
tanpa sabat tanpa endhang
namung pribadinirèki
tanpa wisma kêkampungan
anèng ing sanggar sasiki

Tan pati agêng kang tajug
pêcak nêmbêlas pêsagi
payonne êduk kakaban
pagêr galondhong pring langking
sinunduk pan ginêndèran
jèjèr adu rapêt pipit

Lawang lèr lèrèganipun
sami wutuhan pring langking
tanpa bale palupuhan
tiningalan saking jawi
tan katingal pagêrira
rinambatan ing pong-pongging

Papasan galing lung gadhung
jên-injênan sangga langit
lêt-ulêtan kêsèmbukan
adal-adal lan wêdani
ngrêmbuyung ngêbêki sanggar
dinulu muyêg awilis

Lir pangol sela ngalumut
tan mungguh lamun nyanani
yèn dadya sêsanèng janma
saking sintruning awingit
kang nèng sanggar pamisikan
Ki Dhepok Sèh Ragayuni

Arakit palungguhipun
ngadhêp dhadharan mawarni
kanan kirine jilidan
satumpuk jilidan Jawi
satumpuk jilidan kitab
angapit ing kanan kering

Tan mawi kêlasa lungguh
palupuh kewala apik
kalimis labêt wus kawak
yata kang sumêdya prapti
pucak arga Kalênglêngan
wus dènnya anduduk margi

Nulya prapta Jayèngrêsmi lampahipun
lan kang paman myang kang rayi
Ki Wanatawa nèng ngayun
kang dadya grêmaning margi
pitêdah prênahing dhepok

Matur lah punika inggih dhepokipun
napak palataranèki
rêsik tan na rumputipun
sela kumalasa radin
kadya pakêkêsaning wong

Anglulumut lêgêdan wilis dinulu
kêlapa gadhing kêkalih
kang minangka kèrinipun
rumput mrakan ngrêmbyung nginggil
kêkêtêb sêkar rêgulo

Gya tumama Jayèngrêsmi duk kadulu
marang ing sang apalinggih
uluk salamu ngalèkum
nabda ngalekum salami
rêrakêtan tangan gupoh

Gantya-gantya sêsalaman kang martamu
Wanatawa myang Nuripin
sêdaya wus kinèn lungguh
santri wus prênah nèng wuri
binagyan ingkang duk rawoh

Amangsuli pambagya panambramèng rum
wau ta sang apalinggih
jatmika tan kêna muwus
samya ngartikèng jro kapti
lungit pasanging pasêmon

Cup-cinupan sang tapa hardayanipun
uninga lamating gaib
cacalon mukmin kas luhung
ing mangkya lagya nglêlari
mring kadang ipe lungandon

Dhadhêmpalan rèhning tinuding ing laku
mring sudarmanira kalih
onêngira trêsnèng mantu
myang sagotra sama asih
mring kang sêdya utamèng don

Sanalika mêne tan sarawung wuwus
Ki Dhepok Sèh Ragayuni
ragi kathah èsêmipun
makung kajatmikan wingit
dadya tan ana miraos

Jayèngrêsmi Jèngraga Kulawiryèku
samya micorèng jro galih
sêmada gawat wong iku
karya gawoking têtami
kitabe sinandhing lunggoh

Lawan ingkang dèn-adhêp samaptèng suguh
nyamikan sangkêp mawarni
dudu carane wong gunung
pasugatane di-adi
cèrèt pinanggung nèng anglo

Dêgan pêparasan myang kêndhi bak ranu
tan rewang jalu lan èstri
bisa arakit sasuguh
woh-wohan kang manis-manis
myang lah-olahan sumaos

Jayèngrêsmi tumingal mring sang palungguh
kêraos kakanirèki
wusana kumêmbêng kang luh
sira Ki Sèh Ragayuni
myating têtamu ngêmu loh

Anêmbrama nênamur sungkawèng tamu
nojarkên pasugatèki
sumangga sawontênipun
sumapala palèng wukir
supaya ring ing kalêson

We nyu wilis tuwin sakarsa amundhut
samya mangsuli lingaris
inggih ing sasêlotipun
Jèngrêsmi rêsêping galih
myat marang ingkang dhêdhepok

Pan inganti-anti dangu tan amuwus
kêlangkung akung ing wadi
mêngkana alon amuwus
Jèngrêsmi mring sang palinggih
marma kawula praptèng don

Wiyosipun kawula nuwun pituduh
mugi paduka sung tuding
inggih ing panggenannipun
kadang sêpuh kawlas asih
nglalana nis nir tang wartos

Karya kingkinipun ingkang kantun-kantun
ramèbu myang garwanèki
langkung sangêt kawlasayun
kula kêlawan pun adhi
myang paman samya ngupados

Lamun sampun praptèng mariki kang wau
kadang kawula Mongragi
ing mangkya pundi gyannipun
yèn tan marêk yêkti mami
nuwun pêthèk kang cumêplong

Sang palinggih Sèh Ragayuni lingnya rum
inggih mangke bok-mênawi
sagêd amangsuli atur
kilap lêrês lawan sisip
anakmas dènnya mirangrong

Prayogi sêsambèn dhingin
supaya mari kalêson
punapa kinêrsan we-ning kang nyu
kang liningan aglis
samya ngalap dawêgan
inginum manis anikmat

Nulya sinung Ki Nuripin
amundhut nyamikan alon
sasukanya ngalap apikantuk
kang samya binukti
Sèh Ragayuni ngalap
manggis ginêgêm kewala

Wusnya dhêdhaharan sami
Sèh Ragayuni lingnya lon
anakmas tatanya kadangipun
ingkang lêlana nis
kawula tan pagutan
dèrèng wruh suwarnanira

Kang wasta Sèh Amongragi
nanging wus wor tunggal kawroh
jomblah nèng kanêngan lan ragèngsun
tan kuciwèng ngèlmi
tar samar sinamaran
sami dèrènge pêpanggya

Tan tingal-tiningal lair
wus cup-cinupan ing batos
Ki Sèh Amongraga tyas wus kupu
lan kawula yêkti
ing pandugi kawula
rakanta Sèh Amongraga

Laju ngêlalu lana nis
wus tan nêdya atatêmon
marang yayah rena tan lyan dulu
mring Hyang Purbajati
jatmikaning kanêngan
nênênga sihing Hyang Suksma

Lir sata lagya mèmèti
pantuk patarangan manggon
lagya drês anigan nulya nungku
mangrêmi pangèksi
mrih tètèsing kasidan
tanggaling sih kêwaleyan

Wa-mêkatên niku sirik
anyênthok aibing Manon
pan lagya kinarsan de Hyang Agung
tan kêna pinêthik
walahu alam benjang
yèn karilan ing Hyang Suksma

Dene gènnipun samangkin
nèng mêdangab kidul-kulon
tan kenging cinêtha ing palungguh
lamun dèn-ulati
pan dèrèng mangsanira
kêpanggiha ingulatan

Kakanta Sèh Amongragi
lagya kinarya lêlakon
puniku ing benjang garwanipun
tumutur ing laki
nèng jaman pamimikan
kathah roncening rancangan

Lagya samantên ling-mami
tan kêna wêdharing raos
Jèngrêsmi duk miyarsa langkung ngungun
katrinira sami
Jèngraga Kulawirya
bisik-bisik arêrasan

Paman wong puniku èdi
tunggal pasanging pasêmon
lan putranta kangmas saliripun
wuwuse patitis
tan wontên kang sumêlang
kadya sidik kang wêcana

Ki Kulawirya nauri
layake iya mangkono
wus waspadèng cipta ngong sirèku
thithik rada blai
polahira nèng marga
padha nyalèwèng maksiyat

Mangsa wurunga kêtawis
pêsthi kacupan ing batos
mèsêm Jayèngraga bari suntrut
anutuh kang uwis
Sèh Ragayuni lingnya
nyamun nyarakkên dhadharan

Dawêg anggèr kang dumugi
sami krana lah kemawon
punika kinêdhap sarbat arum
sawontêning wukir
karênan kang liningan
samya rahab dhêdhaharan

Katri karênan ing kapti
dene sêsambèn aroyom
Sèh Raga angandika lah puniku
wedang mupangati
ron kêmadhuh kaleyang
lan gula rèn sawatara

Ngrês linu pêgêling daging
ngilangkên ing ngapor ngêthok
tali wulu waras otot purus
kêsêl aglis mari
yèn kaur linêguta
primbon nyatur dadi sarat

Katri mèsêm anginggihi
kadosta lamun sayêktos
puniku kaliyanging kêmadhuh
paedah utami gya samya nginum wedang
Jèngraga anggunggung rasa

Paman datan nyana mami
lamun kleyanging kêmadhuh
yèn mawi mupangat raosipun
gurih tungtung wangi
kula lagi punika
mriksa raose kang wedang

Karênan Ki Jayèngrêsmi
cipta jênêk anèng dhepok
tyas sêdya ambapa mring sang wiku
Ki Sèh Ragayuni
uning kèjêping netra
amêdhar jurudêmungan

Wancining surya gumiwang
Sèh Ragayuni lingnya rum
suwawi sami awêktu
marang gonne we akadas
samya mêdal saking tajug
maring sêndhang pabêlikan
margi anglèngkong tumurun

Praptèng sêndhang pabêlikan
sêndhang Prawati rannipun
ngandhaping sela gêng mangul
sêndhangnya mila andrawas
marang sor jog jurang parung
yata kang samya akadas
sawusnya dènnira wulu

Wangsul minggah praptèng langgar
samya wêktu salat Luhur
Sèh Raga ngimami ngayun
pêragat dènnya asalat
samya tata malih lungguh
wus samya cipta wor driya
tan wangwang osiking wuwus

Jayèngrêsmi rum tatanya
mring Sèh Ragayuni luhung
kawula kyai nunuwun
rèh bodho tanpa tuduhan
mugi paduka sung tuduh
praptèng padhanging tyas-kula
ngagêsang geyonganipun

Ki Sèh Ragayuni nabda
winor èsême asêmu
dhuh anakmas sang binagus
dene amila bêbakal
wus tandur milir maluku
dhasar wijine wangênan
nging kêdhik kuciwanipun

Ragi katêndhangan jawah
sêmune sêmada alum
kêndhat tulakan tan turun
nanging tan dados punapa
pan kêdah istikèng jawuh
supaya winih waluya
ngalilir kawanton ranu

Wiwinih sampun prayogi
mung kantun pangolahipun
kêdah anuwuki pacul
mrih dhaup winih lan tanah
dadyarja kang tanêm tuwuh
kang darbe sabin sih marma
myat tandurane woh landhung

Kontrak tyasnya kang liningan
pan rumaos inanipun
Ki Jayèngraga umatur
bibisik mring kang raka
prayogi angudi wuwus
supados kususing driya
ing nalar manawi rujuk

Jèngrêsmi nganthuki rêmbag
wusana alon umatur
marang sang maha palungguh
kawula nunuwun mirat
pangandikanta kang wau
dhauping winih lan tanah
kadya punapi liripun

Sèh Ragayuni lingira
de wuwus-kula puniki
kathah panunggilanipun
pan inggih gangsal prakara
ingkang dhingin dhaupipun
Gusti kalawan kawula
kumpula sir kang sêjati

Lantaran uni uninga
kaping kalih dhaupipun
ngagêsang kalawan lampus
kumpuling èngêt lan lipya
lantaran nugraha wahyu
kaping tiga dhaupira
suksma lan jiwangganipun

Kumpuling napas lan cahya
lantaran rasaning tuwuh
dene ping sakawanipun
dhauping ilmu lan iman
kumpuling tokid lan kawruh
lantaran lila lan tapa
dene kaping gangsalipun

Kang winih kalawan tanah
kumpuling sêmu lan êmpuk
lantaran kalawan ranu
puniku pralambangira
kewala sêsamanipun
kang dadi paugêran
langkung pangolahirèku

yèn ta wêwadhah kuciwa
têmah rusak isènipun
tan saplak lir surya tèngsu
yèn surya tanpa wêngi ka
baya baskara tan murub
ilang padhanging raina
puniku upaminipun

Lan tunggil malih pralambang
kadya ta sanepa dhusun
kêrajan sajroning dhukuh
dhukuh nèng jroning kêrajan
kêdah wruh sakumpulipun
yèn inang salah sajuga
têmah copèt kalihipun

Owêl dènnira bêbakal
tan tulus cêbloking turus
yèn kêdrawasan kadarus
mila kang wus man tan arsa
karegonan raganipun
kêdah anungge jiwangga
sumungku ring dhawakipun

Kang samya myarsa karênan
Ki Kulawirya umatur
sanès kang kawula wuwus
kawula duk samya prapta
jujug ing guwa linuhung
ing Selamanglèng punika
sela lus rinêngga tatu

Pinatra gêmpur angrêmat
pipining lawang kang kidul
pan rêca taksaka manglung
manawi wontên jarwanya
Ki Sèh Ragayuni muwus
di-bagus lamun atanya
artining guwa puniku

Sasanèng pandhita rara
Ki lisuci kang kukuwu
ingkang sadhèrèk pambayun
prabu Jênggala Ngurawan
ing Kêdhiri Singasantun
tansah dadya rêrêbatan
anulya sang pandhita yu

Ambêncah warna sakawan
anungku ring arinipun
wêradin kadangnya catur
Nyi gêng Têgalpucangan
anèng ing Jênggala prabu
dene Ni-agêng ing Sabu
pan anèng Ngurawan prabu

Ni-gêng Selamanglèng Daha
ing Jênangan Singasantun
sipat pat sami warnèku
dene cirining wiwara
apan ing sangkalanipun
ginraita ungêlira
naga manglèng-sela iku

Ingabên lan sapênika
trus rasa gatining sunu
sumangga andika etung
sampun pintên laminira
Kulawirya lon amuwus
mring kang putra Jayèngraga
kono anakmas nèh etung

Jêngraga mèsêm turira
mangsa boronga ingriku
Sèh Ragayuni lingnya rum
etung-kula kang sêngkala
lagya tigangatus taun
lan pitungdasa satunggal
taun swarkaraning laku

Yata ingkang sami mardwèng wangsit
wanci wus akiring wêktu Ngasar
surya mèh nglêlaras sore
nulya sami tuturuh
tumurun mring sêndhang Mrawati
sapungkurira kadas
pasugatanipun
pan mêdal saking mangunah
sêkul ulam panganan sangkêp sumaji
kadya tinatèng janma

Parik nganan ngeri anèng pinggir
têngah longkang kinarya sêmbahyang
kang samya kadas prapta ge
lajêng sami awêktu
Ngasar bakda lajêng Mahêrib
Sèh Ragayuni ingkang
angimami wêktu
sawusira kinamatan
ngangkat niyat usali praptaning takbir
wêwacanira ilhar

Rêkangat kang awal suratnèki
wusing Patekah Kulya-ayu hal
dene rêkangat akire
wusing Patekahipun
Idaja-a nasrullullahi
praptèng akiring tahyat
asalam bakda wus
samya pêpuji arahab
laju dhikir tri-atus myang donganèki
Rajugna wus pêragat

Samya angadêgi salat wabin
nêm rêkangat têlung salam purna
gya manjing wêktu Ngisane
Jèngrêsmi kinèn ngayun
angimami nulya mangarsi
surat wus kinamatan
ngangkat niyat pêrlu
usalinira pasêkat
takbirira patitis parênging kapti
kalawan isi molah

Mikradjing kir'at Patekah-nèki
kasar made jais lajimira
kang sa-alip rong alipe
myang kandêl tipisipun
idambila onah isami
sawusira Patekah
pan wêwacanipun
apale surat Jumuwah
rêkangat kang akir wêwacanirèki
sawuse ing Patekah

Surat Munapèk kir'ate wasis
praptèng tahyat awal akirira
nulya asalam bakdane
laju pujianipun
swara sawêtara aririh
alandhung tumaninah
sarèh ngayat-ayut
laju lêlagon dhikirnya
ngangsêg rahab triatus suhuling dhikir
wuse nulya andonga

Anampa donga amrih utami
wus pêragat sadaya myang surat
amansohkên tapakure
sawusira ing dangu
nulya tata samya alinggih
pandam wus angalêncar
lir samêktèng wau
sugata mijil mangunah
saosanipun kinèn ngambil mangarsi
Nuripin Wanatawa

Ingkang samya kinèn angladèni
sinaoskên kang sêkul rampadan
ramut lan sawantingane
Sèh Ragayuni muwus
lah suwawi sami wêwanting
kang liningan agêpah
samya atuturuh
Ki Sèh Ragayuni nadhah
ukur-ukur sarat ngecani têtami
sarya lon angandika

Sampun cawêngah sumêlang kapti
ingkang samya pikantuk anadhah
rêjêkilah sawontêne
kang maklum maring ulun
datan pati lawan abukti
kang dumugi priyangga
mupung sih kêpangguh
mungtabangat anèng dunya
kang liningan samya sukarênèng kapti
pikantuk dènnya nadhah

Langkung nikmat raosing pambukti
wus antara luwar wiwijikan
cinarik mring pamburine
sami pikantuk tuwuk
têlas ulam sêkulirèki
panjang piring lancaran
sininggahkên sampun
tinumpuk anèng dhudhulang
siningkirkên ing pinggir sampun miranti
dhadharan majêng ngarsa

Ingancaran asêsambèn sami
kang liningan nuwun aturira
kang tamu panggraitane
sayêkti yèn linuhung
Kyagêng Dhepok Sèh Ragayuni
wus nglairkên kêramat
eloking pasuguh
tan majat lairaira
dene tanpa rewang kang janma sasiki
sugatane samoa

Jayèngrêsmi pan umatur aris
mênggah traping ngagêsang punika
ingkang dadya geyongane
kasidaning tumuwuh
muga amba tuwan jarwani
mardikaning ngatitah
kados-pundinipun
Sèh Ragayuni lingira
inggih mangke anakmas kula-jarwani
manawi kalêrêsan

Gêgeyongan ngagêsang puniki
inggih budi kang minulyèng titah
ingkang minangka maligèn
-ning Sang Hyang Kang Maha Gung
pacampuwan Nabi lan Wali
sujanmi ingkang wus man
sakèh pra linuhung
pasênêtan gêng punika
pan wus mashur kang samya ahli ing budi
binudi kang budiman

Ingkang dadya têlênging ngarêpit
kang pinurih-purih ing kadadyan
nèng budi siyos wurunge
milane wontên ngilmu
kang sarengat tarekatnèki
kakekat myang makripat
panggayuhing wahyu
Hyang Agung kang sipat rahmat
wujuding Dat wal kayatan billarokin
uripe tanpa nyawa

Wujud tanpa kaanan puniki
ing dalêm kak sajati lantaran
inggih budi lantarane
sarupa wujuding hu
pan jumênêng Muhamad latip
mustakiking Hyang Suksma
kanyataanipun
budi wujuding Hyang Suksma
inggih budi inggih Hyang kang Maha Suci
budi têtabonira

Pan upaminipun wohing tiris
banyu kêlapa bathok sêpêtnya
puniku saupamine
toyanya budinipun
klapa ati kang sanubari
bêbathok napsunira
sêpêt badanipun
toya budi dhatêng sukma
budi kapanjingan Dat sipating Widdhi
lawan apêngaling Hyang

Puniku woring kawula Gusti
tunggil adat lawan tunggil sipat
lawan tunggal apêngale
dene antaranipun
bedaning budi lan Hyang Widdhi
budi tan kapanjingan
Asmaning Hyang Agung
Dat Sipat Asma Apêngal
namung Asmaning Hyang kang tan manjing budi
nanging umanjing uga

Panjinging Asma pan rêpit malih
datan kêni winadhag ing rasa
tuwin tan kenging ngumume
anèng jatining samun
ingkang tan kasaman ing janmi
ngênirkên tan bayinat
namung dhawakipun
kumambang marang Hyang Suksma
Hyang Suksma-di kunambang marang pribadi
pribadi dhawakira

Kang liningan kapagutan kapti
Jayèngrêsmi nyathêt ing wardaya
myarsa Sèh Raga wuwuse
datan siwah sarambut
tunggal pancêr rasaning jati
lawan Sèh Amongraga
kajateyanipun
Jayèngrêsmi-aturira
kadospundi pungkasipun kang sajati
Sèh Raga wuwusira

Inggih sêlotipun mangke ratri
dinugèkkên dènnya nyênyamikan
ingriku sapikantuke
dene punika wau
ingkang budi dhatêng Hyang Widdhi
tan pae paekanya
kang sampun sumurup
ajali abadining Hyang
ingkang sampun linuhung datan ngromèsi
wus mungkur ahli dunya

Pralambanging ngagêsang
lir kesahan têbah kampir ing margi
sêtun dangu mung sêdalu
kadhang sakêdhap mangkat
wus gumantung ing lampah sêdyanya mantuk
marang wismane priyangga
tan pepeka anèng margi

Puniku kang sampun tama
datan arsa ing lampah ngampir-ampir
kacangkol marang donyèku
kuwatirira dahat
tan cipta lyan pan amung mring jodhonipun
mustakik roning ngatunggal
jalu kalawan pawèstri

Kita punika upama
janma èstri kesah tutuwi têbih
mangkat miwah mantukipun
sangêt samar nèng marga
pêngampire dadya rubedaning laku
kathah mutawatirira
awis ingkang bisa mulih

Kathah kandhêm anèng marga
sabab saking apêsipun janmèstri
kabegal baya-pakewuh
kathah liring rêncana
mrih ngilangkên wisma laki darbèkipun
korup papa anèng paran
tan èngêt wasananèki

Pae lan kang sampun kawas
ngawruhi kang dadya bancanèng margi
nèng pangampiran puniku
pangkalan kahidhupnya
datan arsa pepeka anèng marga gung
kinawalan lan tawêkal
cipta ge praptèng wismèki

Wismanipun minangka Hyang
apan sami pangajêng-ajêngnèki
kang nèng paran lan kang kantun
samya pagutan cipta
tan sêlaya mêkatên supaminipun
Gusti kêlawan kawula
tunggil karsa ing kajatin

Mênggah lantaring tumêka
maring rahsa rasaning kang sajati
salat-jati kang kêdah wruh
salat tundha titiga
tur ta sêmbah adi-adi kang puniku
lir tirta saking ancala
umili marang jêladri

Kathah kandhêg ing sawangan
salat-jati ing têlêng prênahnèki
pilih ingkang prapta ngriku
jroning salat punika
kadya ngobak toyèng dandang paminipun
sawêg samantên kewala
pinêthêt sêmuning rêpit

Langkung lungiting graita
ing kajatin lir kukus saking agni
myang siti kalawan ranu
lir oyod mêdal tirta
badan kita Sukma dharat dèn-kadulu
lir lêbu kalawan kisma
pêsate ngamun-amuni

Lèn kadya nyut tibèng toya
saking agranirèng patra maringih
wilaja lan marbukipun
paeling tinggal raga
kadya sating tirta ing bantala luyut
anglir padhêming dahana
kantun wangwa nèng kaywa king

Kayu pami kang rêraga
apan budi wujudipun kang gêni
panasing gêni Hyang Agung
puniku têlêng salat
kêdah ingkang waspada panasing latu
tuwin kêdah wruh ing pisah
kumpule roroning tunggil

Myang padhange kinawruhan
maring pêtêng wus pêde dèn-kaliling
kados puniku wus cukup
kang kèh wêwêd kita
têmah dadya sura lêgawa nrang kewuh
pan wruh sajatining kira
-kira tan mangeran dhiri

Tan mangeran tawang-tuwang
tan mangeran ing papan kang tinulis
tan mangeran swara wuwus
tan mangeran kaanan
tan maangeran kang ora tan mangeran wruh
tan mangeran riricikan
tan mangeran agal rêpit

Tan mangeran ing Hyang Suksma
tan mangeran ing nabi miwah wali
tan mangeran guru ratu
tan mangeran sasama
tan mangeran mring pribadi dhawakipun
tan mangeran barang titah
tan mangeran rame sêpi

Namung sirnaning têlêng tyas
kang tan labêt sadrahing angin-angin
luyut karone tan mujud
pan datan kawimbuhan
datan amimbuhi mring lawananipun
pan datan angraga-sukma
suksma tanpa raga-jati

Komplang roroning ngatunggal
sampurnaning kawula lawan Gusti
puh sirna byuh ilang jumbuh
wus tan kenging ingucap
apan maksih nênggih andungkap ing wuwus
ing dalêm kauwusannya
mawi sarat mangsa kalih

Ing riku jatining pungkas
Jayêngrêsmi tyasira lir sarêsmi
nalikanira mèh turun
kang rasa adi mulya
panggagading tyas sariranira gathuk
miwah sira Jayèngraga
kapranan angunap kapti

Lingsir dalu wayahira
Ki Sèh Ragayuni lingira ris
prayogi wus sêdhêngipun
sami asêsareyan
nulya ngambil kêlasa lan lêmpiripun
ngalap saking pangimaman
satunggil sewang wus tampi

Nulya samya alêlêswan
Kulawirya nglêgèyèh lajêng guling
Nuripin Wanatawa wus
dangu sami anendra
Jayèngrêsmi Jayèngraga maksih lungguh
lan Sèh Ragayuni ika
adêdalon anrang ngèlmi

Sidhêm kayon sanalika
swabawaning ratri tan amêlingi
tan muni mêne manawung
nganyut ing kanyênyêtan
angin-angin tan angenu ingabangun
sanalikaning amangsa
sira Ki Sèh Ragayuni

Amêdhar jatining wahya
kalamangsa katri ing sabda gati
Ki Sèh Raga lingira rum
anakmas sakaliyan
ingkang mugi mituhu narimèng wahyu
titigasaning kasidan
têlêng sajatining ngèlmi

Samya aniyung mustaka
Jayèngrêsmi Jèngraga Ragayuni
Ragayuni lon amuwus
wiwisiking pamêdhar
anakmas ro sajati-jatining ngèlmu
adate Hyang adat kita
Sipat Hyang sipatirèki

Asmaning Hyang asma kita
Apêngal Hyang apêngal kita pêsthi
sakathahing bangsa lêmbut
malekat bêlis laknat
inggih kita sakathahing kang maujud
ing akasa bumi pala
sapêngisor sapênginggil

Langgênging Hyang langgêng kita
murahing Hyang murahing kita yêkti
sihing Hyang sih kita tuhu
dunya pan inggih kita
dede besuk siksa lan ganjaranipun
swarga nêraka gih kita
sadaya inggih kitèki

Rampung cukup wus nèng kita
suhul jumbuh kita lan dhatêng Widdhi
Datu wajibulwujudu
sami kaananira
kadya banyu lan toya supaminipun
mung sanès basa kewala
napining Hyang napi kami

Sama tan kenging kinira
paminipun suwung kalawan sêpi
tanpae mung sanès wuwus
tigas cuthêling rasa
dungkapipun nèng têlapakaning ngèlmu
tokid jatining kasidan
poma sampun analisir

Jayèngrêsmi Jayèngraga
tyasnya pangkas sanalika
tan ana kang kumalêndhang
padhang nêrawang tan inang

Kadyandon asmarèng tilam
gatining rasa kang mulya
karangkat rêngkêting driya
kalimput rahmating prana

Rêmpu kataman asmara
Jèngkrêsmi micarèng nala
sanyata tunggal kupunya
lan kakang Sèh Amongraga

Apa ta manira bisa
tunggal sasananing tingkah
akupu lawan kakangmas
anèng jaman kaênêngan

Jayèngraga pan kadyèka
tunggil pamuwusing driya
pupuji angalêmbana
Sèh Raga mèsêm ngandika

Nauri kang samya cipta
anakmas ywa wancak-driya
wulangun sagotra lawan
kakanta sujanma tama

Benjang ing jaman kanêngan
tunggal tan tunggal sasana
yèn ta kaprècèt ing tingkah
tata titiking satata

Tinitik dhaupanira
banon lan pangobongira
yèn tan kêmanjon gêninya
ilang namaning bantala

Wus duwe jênêng priyangga
lamun mogol pangobongnya
sirna namane kalihnya
tan bata datan bantala

Jèngrêsmi lan Jayèngraga
sangsaya pyuh nayanira
saosikira kacupan
ngling tyas sinauran basa

Asangêt pangungunira
nora jamak Ki Sèh Raga
bisa nauri osik tyas
kaya ngluwihi Mongraga

Sèh Ragayuni lingira
puniku sêmada cêgah
dede watêke mukmin kas
anggunggung samèng tumitah

Ngêlongi panggunggunging Hyang
sami lan nacad sasama
sasat nênacad ing Suksma
puniku watak kang andhap

Wong kang wis tumêkèng tekad
tan ngopèni gunggung nacad
asor apêse ing tekad
amèn anggunggung anacad

Kulawirya wungu nendra
kukurah raup wêdana
asêgu alon wawusnya
anêbut astagapirolah

Kêturon tan nêdya nendra
nora kêna sinayutan
Jèngraga nauri sabda
limrah yèn tiyang karipan

Sèh Ragayuni wuwusnya
puniku rahmat ing dunya
kalih prakawis rahmatnya
alayap lawan sahuwat

Dene rahmating akerat
salat lawan sêkaratnya
yèn wus palal ahli dunya
sukure nendra asahwat

Yèn palal ahli akerat
sukure salat sêkarat
tan kenging sêlangsurupan
malintir kandhang karipan

Ki Kulawirya ling nala
tuhu yèn pratamèng jarwa
Ki Sèh Ragayuni tama
angluwihi Sèh Mongraga

Yèn ta pinarêngan uga
mênawa Sèh Amongraga
kêdarus dènnya lêlana
tan kêpangguh ingulatan

Randhane Ni Tambangraras
pantês dadya jodhonira
dhaupa lan Ki Sèh Raga
rêbut êmbuh kang utama

Kalawan Sèh Amongraga
malah luhur Ki Sèh Raga
Sèh Ragayuni anabda
nauri kang micarèng tyas

Puniku kalangkung langka
panggraita lan prayoga
narik rucating utama
andika maca istigpar

Tilase sukêring driya
Ki Kulawirya anjola
gumuyu sarwi noraga
gèdhèg-gèdhèg kagawokan

Ki Sèh Raga malih nabda
patêmbayaning amangsa
anèng jaman kasucian
akulêm mustakik ing kak

Kakanta Sèh Amongraga
mèh praptèng jaman walikan
puniku anak dèn-awas
aywa sêlaya ing driya

Agotra pakupunira
jumungahanèng oliya
kêramat nèng dina nikmat
padhukuhan Wanataka

Ing riku manira benjang
patêmoning kang hakika
lan anakmas sakaliyan
jalaran ngasramèng arga

Sawetaning Wanataka
pakuwoning karungsitan
pasêmon gaibing Suksma
tan kêna winêdhar sabda

Tanpa têmbayan ing wêkas
manira poma anakmas
pupungkasan manirojar
sêdhêng samantên kewala

Ing wanci bangun anggagas
pajar gidib wêktunira
Sèh Raga malih ngandika
sêwawi sami akadas

Subuh tama maksih awal
santri kalih ginugahan
Nuripin lan Wanatawa
samya angladosi kadas

Tuturuh toyèng lantingan
sawuse dènnira kadas
nulya Jayèngraga adan
sawusira samya sunat

Sampunira kinamatan
laju ngangkat parlunira
Jêngraga kinèn dadiman
dèn-apti wawancanira

Wusing takbiratal-ikram
surat sawusing Patekah
surat Jumuwah awalnya
kalangkung pasêkatira

Surat Munapik akirnya
dening akir kinunutan
tahyat laju sabakda
pragat pupajiyanira

Bakdaning Subuh sih awal
ing wanci pajar gidiban
nulya sarya tata-lênggah
Sèh Ragayuni lon nabda

Samyandum sih kawirêjan
mara ngriki pêpamitan
iktikap mring pasamaran
pawitra sutrêsnèng sunya

Adan wau Ki Sèh Raga
-yuni yuwananing karsa
asung salam jawat-tangan
mring tamu katiga pisang

Kang sinung salam agêpah
nyakup astane sang yoga
apan ta tan gantya-gantya
sarêng samya sanalika

Satêngahing patêkêman
Ki Sèh Ragayuni musna
ngikis nis ing pêjagongan
samya mêksih astanira

Angathung pèk-èpèkira
apan maksih têtangkêpan
tamu ing ulukan-salam
agêpah samya anjawat

Nauri ngalèkum salam
luwar pangathung tangan
kalangkung pangungunira
samya amaca istigpar

Kagagas pituturira
Sèh Ragayuni minulya
anèlakakên oliya
nyaloni wali taruna

Yata kang kantun nèng langgar
Jayèngrêsmi Jayèngragi
katri lan Ki Kulawirya
anjêtung tan ana angling
kadya kanisan pati
ing swami utawa sunu
Ki Kulawirya nabda
ya talah Ki Ragayuni
pênyanaku wong ethok-ethok mandhita

Tan nyana lamun oliya
katunan sun dadak guling
mung anakmas sakaliyan
kang olèh gawening ratri
gêgambèn kang pratohin
rasa surasa kang luhung
Jayèngraga angandika
ngong tumingal paman guling
arsa kawula wungu manawi kagyat

Kang paman nauri putra
pèkne mêngkonone mami
lèhira gunêman rasa
lawan Ki Sèh Ragayuni
sruwang-sruwang miyarsi
nganggo cuthêl nganggo suwung
jêg nganggo hanantaka
dhat-dhatan sêmbari ngimpi
nora gênah impènku dadi ngêlampra

Wanantaka iku apa
pasêmone apa ngèlmi
kasambungan impèningwang
katon nèng Wanamartèki
jagongan lan si Jamil
kaya anakmas wus rawuh
nanging sun tan tumingal
marang Ki Sèh Amongragi
namung têmu lan Jamal Jamil akandha

Caturan bab sarat-sarat
katonne ngong dèn-wènèhi
sarating kuwat anendra
dèn-ulungkên ngong-tampani
jarene ampêruning
tikus pithi putih mulus
kinluku karya sipat
sun gya ngrungu lèhmu angling
nganggo langit nuli dhat manèh supêna

Katon kagungane dara
ramanira jêng kiyai
dara putih ran si Tawang
sinambêr lap-alap putih
binêkta maring langit
wong sadesa samya dulu
jêng kyai bentayangan
nguwuh-uwuh maring mami
priya Wirya kae daraku si Tawang

Agugup bangêt manira
matur o inggih o inggih
e lah priye kono ika
kagungane jêng kiyai
nuli si Jamal Jamil
wong loro barêng cêlathu
bok kèndêlkên kewala
dara mring paguponnèki
ngong sumaur ah mendahneya amokal

Ngêndi ana lir jarira
pagupon anèng ing langit
iku sêlak nora lumrah
si Jamal saure inggih
sêwawi ngong-têdhaki
prênahe paguponipun
nuli manira mara
lagi lumaku byar tangi
kagyat pangoroke Nuripin sêngguran

Jayèngrêsmi mèsêm mulat
Jèngraga gumuyu angling
paman punika katênta
de kathah têmên kang putih
wit tikus pithi putih
dara putih myang kang naut
lap-alap puputihan
mirêng langit milu langit
Wanantaka dèn-sambungi Wanamarta

Ki Kulawirya anabda
ya aranne wong angimpi
sambung-sambunge aura
kèlu ngêmpêlu kang kèksi
gêtune ngong tan sipi
tan mêningi gunêm luhung
kaya ta wong osik tyas
anauri wuwus lair
têka bisa ngêcupi grunêking driya

Manira gawok têmênan
èdine Sèh Ragayuni
sajêgku durung tumingal
agawe hebating ati
ngungkuli Sèh Mongragi
wah-samono iku êmbuh
Jayèngrêsmi anabda
inggih tan kenging winijil
sampun sami kewala madu lan kilang

Punika kaote paman
sih badhe lan kang wus dadi
calon kathah cacalanya
dangu praptaning kakadin
datan wontên kang ngawir
sêpên babaganing saru
wus têkdir tan kuciwa
mupti mustakaning gaib
tan kalêmpit ambukak kang samar-samar

Kula tan pae lan paman
winêdhar osiking galih
kacupan lir wong rêrasan
kasidikaning pangaksi
tan wontên sêlaya ngling
yata kang samya angungun
nèng sanggar pamêlêngan
wanci gagad pajar sidik
katon biru arga rêngrêng kapajaran

Rêgêding kayu myang ragas
lir sinom dyah pinangantin
pêdhut ngêndêng pawukiran
ambalêbêt lambung wukir
lirpasêmêkannèki
kêndho rumimong ing bau
mega putih lumarap
ing tirah-tirahing wukir
kadya tasik tan rinêmbug wêwalêran

Kêsorot sirating surya
kumênyar langêning bumi
ascarya erêm ngujwala
kawênganing mangsa enjing
lwah-lwah lêlêmpong wukir
ron-ron karuron ing êbun
bilolok lèkira Hyang
Haruna kêtaman dening
imamawan mahandhap nêrampat kisma

Silo silake katulak
pêpêdhut kang anglimputi
kang anduwa dipanira
jalada arêbut titih
ngêrêm Hyang Jaladragni
giyuh kawimbuh ing têdhuh
kadya atmaja raja
duk misih taruna alit
kandhah dening winawasing cèthinira

Hyang Andakara rumangsang
amranani ing sakalir
bengkas kang awêr wêrata
ngalela kaywan warnadi
lamuk kabuncang angin
mawrat lir kapuk winusu
rêmbêting pawukiran
kawuwu lon lir binodri
sumaringah kadya gring manggih usada

Kaprabawan ing baskara
nahyani langên dumadi
ramya swaraning kokila
andon mangsa woh anèng wit
myang kewan ing wanadri
enggar nèng pasabanipun
Jayèngrêsmi ngandika
mring ki Wanatawa aris
ingkang êndi margane maring Gêgêlang

Wanatawa aturira
punika pan maksih têbih
lampahan tri dalu marga
anglangkungi ardi Wilis
dhunipun saking ngriki
pan wangsul malih anikung
mangalèr turut pada
angilèn ngubêngi ardi
wukir Selabale margi kang prayoga

Jayèngrêsmi lon wuwusnya
ya wus manira mit kaki
kewala laju lampahnya
ngupaya kadang kaswasih
ywan manawa kapanggih
wus kaki andum rahayu
anulya sinung salam
Wanatawa matur inggih
samya salaman agantya gêgambuhan

Adan umangkat laju
Jèngrêsmi lan kang paman rinipun
Ki Nuripin nèng ngarsa gêrmaning margi
tumurun margi kang wau
ing Selabale mangalor

Marga nut suku gunung
jurang sêngkan ing pèpèrèng trêjung
pagrumbulan bês-êmbês lulumut limit
anglêlamat margi lunyu
tan lanyah kambah ing uwong

Napak rumput ngarêmbyung
sarampadan kang rurumput mabun
angêbêsi samargi sêdhêngirènjing
wong papat dulur lumaku
jok margi menggok mangulon

Laju ngambah wanagung
lêpas lampahira pan andarung
sakèh guwa pawukiran dèn-ampiri
tan ana ingkang panuju
tilas kabarè tan manggon

Mangkana lampahipun
mahas ngayam-alas kawlas-ayun
kadhang asring kapapag wong laku grami
miwah priyayi asêlur
mantri manca amêrabot

Tan ana aru-biru
wus nyana yèn wong tirakat nglangut
Jayèngrêsmi laju tan aso ing margi
ing nalika manggih ranu
ngriku raryan salat Lohor

Sabakdanira wêktu
sarèh sakêdhap anulya laju
alêlampah tumurun jurang arumpil
samêngkang pèrèng lulungur
wana ing Pulung grêng rongkob

Nusup gêlagah rayung
wana Pulung kathah lêbakipun
sadêdêlan ambanjêng wana pring ori
sadêdêlan pajatên gung
sadêdêlan malih bondhot

Sadêdêl kulampis pung
sadêdêlan jarak jambu kluthuk
wanci wêktu Ngasar raryan salat Ngasri
wus bakda nulya lumaku
datan kêpranggul dening wong

Kang samya alêlaku
samya kêraosing sayahipun
datan pati anêrod dènnya lumaris
samya ngluh kang suku rapuh
dadya samarga rèrèndhon

Sakêdhap rèrèh lungguh
anèng sela nulya mangkat laju
sadangunya tan ana desa kaèksi
sadintên tan bukti nginum
sampambalang raryan ngaso

Kulawirya amuwus
payo mrene Nuripin dèn-gupuh
matur lah puniku inggih dhatêng pundi
Kulawirya asru muwus
dèn-undang dadak ambèngkot

Nuripin mara gupuh
tut-wuri mring Ki Kulawiryèku
sapêmbalang dohe Ki Kulawirya ngling
ngambila ranu dèn-gupuh
manira arsa anguyoh

Ki Nuripin macucu
garundêlan malêruk umatur
lah mbok wau punapa duk wontên warih
wau-wau datan nguyuh
nèng ngriki damel pakewoh

Lah pundi wontên ranu
wana grêng mung kêbak kayu watu
lah bok pèpèr kewala ngarah punapi
Ki Kulawirya sru muwus
dadak madoni kinongkon

Nora têka lumaku
apa kongsi ko ngong balang watu
sarwi ngagagi balange tininggil
Nuripin jrih glis lumayu
garundêlan ngondhok-ondhok

Sun iki bae tumut
besuk manèh nora agêgêtun
atut pungkur lulungan nganggo kiyai
tan kudu-kuduwa mèlu
wong ladak kaworan bancol

Angungak jurang parung
tan kaduga angupaya ranu
Kulawirya myat Nuripin tan kaèksi
nulya tinilar ing laku
prapta gyanning putra karo

Jayèngrêsmi lon umatur
suwawi paman wus aso laju
pun Nuripin wau kantun anèng pundi
nauri lagya bêbanyu
dimèn nusul lah wis payo

Nulya samya lumaku
ngambah wana tan adangu kêmput
ngancik wana tarataban bulak radin
Nuripin wangsul gènnipun
wus tinilar tan ingantos

Nuripin sru kumêpyur
gupuh-gupuh dènnira anusul
nguwuh-uwuh sarwi mèwak-mèwèk nangis
akukuk tan ana nyêluk
Ki Nuripin gêmbar-gêmbor

Niayanya kalangkung
wong kinèngkèn tan dèn-tèni iku
yata kang lumampah samya angantèni
nèng soring kayu trênggulun
Nuripin andon ingantos

