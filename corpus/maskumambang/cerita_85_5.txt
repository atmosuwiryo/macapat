sang kusuma sigra nyumêt damar lilin
têdhak marang taman
ya ta wau kang winarni
Radyan Arya Burisrawa

mêksih dènnya miranti sor nagasari
satêpining marga
kagyat dèniraningali
wanudya mijil mring taman

tanpa rowang sarwi bêkta damar lilin
sangsaya mèh pêrak
Burisrawa datan pangling
kalamun Wara Sumbadra

Burisrawa tanbuh sukanirèng galih
ngreyap remanira
dêngkèng ngulèt ngêluk gigir
mrêkungkung mêtêl kang jôngga

nyipta sangki sêbdanira Yyang Prêmoni
dènnya dumadakan
sang rêtna mara pribadi
munyuk-munyuk marang taman

tanpa rowang ciptaning driyanira wis
sênadyan mopoa
winasesa yêkti kêni
pira kuwating wanudya

dhasar sêpi Arjuna anèng wanadri
paran yèn luputa
wus panggih sami pribadi
ing wêngi nadyan anjrita

sapa tulung sawusnya ngartikèng ati
mingsêr sangking gènnya
dhodhok ngadhang têngah margi
wau ta sang lir kusuma

lampahira mèh pêrak dèrèng udani
marang Burisrawa
sulap dening damar lilin
wus praptèng sor nagapuspa

sang dyah kèndêl kagyat dènira ningali
jêrbobog ngarsanya
ngapêndul wiyar netra brit
gusi nyêrngèngès lir ditya

sang kusuma tan môntra tyasira ajrih
mulat warnanira
cinipta lamun mêmêdi
alon dènira ngandika

hèh sirèku apa ta setan mêmêdi
dèn age lungaa
sun ar siram botrawi
aja ngadhangi nèng marga

mêmêdèni sun ora wêdi mêmêdi
nora wêdi setan
Burisrawa duk miyarsi
lingira Wara Sumbadra //

saurnya ris lêmbah-manah ngasih-asih
dhuh sang rêtnaning dyah
kusuma dewaning èstri
kawula pun Burisrawa

têbih-têbih raka andika pribadi
putra ing Mandraka
punapa na anggèr pangling
sang rêtna dupi miyarsa

lamun tuhu Burisrawa ingkang prapti
kêpyuring tyas kadya
sinênggrang ing mong sakêthi
rumaras rumiring ringas

sru gumêtêring tyas gêtêr wus andugi
sêdyane kang prapta
sang dyah wus anyipta pati
arsa nyingkiri tan bisa

pan dhèngkèlên dhêrodhog dheprok ing siti
kabutuh kinarya
ling-aling dêkungirèki
saurnya mring Burisrawa

kang satuhu rahadèn kawula pangling
sangking tan waspada
sulap dening damar lilin
nyana mêmêdi kewala

dalu-dalu dhodhok soring nagasari
sêrambut tan nyipta
lamun paduka kang prapti
dene tan mawi sêbawa

mung aksama paduka mring awak mami
dene katambuan
mastani lamun mêmêdi
sangking dalu tan waspada

gih punapa kang dados karsanirèki
dalu-dalu prapta
anjujug ing tamansari
kalamun arsa pêpanggya

lawan rayi paduka jêng paran sêpi
mêng-amêng mring wana
prayogi ing binjing-injing
kewala tuwan wangsula

Radyan Arya Burisrawa duk miyarsi
lingira sang rêtna
pangrêpanirèsmu ajrih
trênyuhing wardaya lupa

dhuh kusuma botên anêdya pêpanggih
lan pun Dananjaya
satru trusing lair batin
kêpanggih asil punapa

nguni-uni kongsi prapta ing sêmangkin
datan lyan cinipta
mung nêdya marêk angabdi
ing gusti sang rêtnaning dyah

ngaturakên prasêtya lan pati urip
saundur kawula
sangking nagri Dwarawati
merang mantuk mring Ngastina

lajêng gêlap ngilang manjing mring wanadri
Setramayugônda
ngupaya marmaning pati
sangking tan kuwawa brôngta

mamrih pati nèng wana tan antuk pati
sato galak nulak
mamôngsa prasamya ajrih
drubiksa malah angrêksa

kang tansaya mêtak wiyoganing galih
tan lyan kang katingal
namung sang dewaning èstri
cumanthèl padoning netra

lan gumantung ing jantung tuntunging ati
marma glis nêmpuh byat
mring paduka ambêk pati
mrih dhustha ing sang lir rêtna

nadyan silih kawênangana ing latri
mring Si Dananjaya
wus sun sêdya dhasar wani
ing aprang takêr ludira

pan ing mangke jawata sung marga gampil
pinanggihkên ingwang
lan sang dyah sami pribadi
nèng ngriki tan ana wikan

dadya abdinira kusuma tur pati
mring sang liring sêkar
asiha mring kawlasasih
anggèr ing dalu punika

pan kawula bêkta mring Ngastina nagri
pundi kang kinarsan
kusuma nagri kêkalih
Ngastina lan ing Mandraka

kawulanggèr ngèstupada angêmbani
jalma ngêla-êla
ing gusti sang kadi ratih
sang kusuma duk miyarsa

linge Burisrawa èstune ing kapti
marang sariranya
dènnyamrih dhu- // stha ing latri
wus tan nêdya yèn mundura

sang kusuma mêksih sarèh sasabira
nanging sêndhu aririh
dhuh radèn emuta
bok sampun drêng ing karsa
mring èstri wus darbe laki
môngsa kiranga
putrining kang para ji

ingkang ayu luwih sangking ing kawula
radèn putra nêrpati
sampun nrak kanisthan
pan ing mangke kawula
radèn sampun asêsiwi
bêkuh rahadyan
Burisrawa sru angling

nadyan sampun pêputra pêngraos kula
kasangsayèmbêg manis
tan kenging lumuha
sang dyah dalu punika
purun tan puruna yêkti
kawula bêkta
marang Ngastina nagri

lah kantunipun punapa lan Janaka
kula putra nrêpati
dhakon asêsotya
intên mirah mutyara
jumêrut nila widuri
môngsa kiranga
nagri Ngastina gusti

lêng anuta kewala sang lir kusuma
sukarja mukti sari
samôngsa lumuha
yêkti kula wasesa
sintên ingkang angukuhi
sariranira
tiwas rusak mas yayi

Rêtna Wara Sumbadra dupi miyarsa
Burisrawa dènnya ngling
saputing tyasira
nora saya ajriha
malah sangsaya awani
sariranira
ingkang gumêtêr mari

myang mêmarasing tyas kuwatire sirna
dènnya wus ngèsthi pati
pêdhês saurira
hèh Radèn Burisrawa
ujare putra nrêpati
Narendra Salya
kasup ratu linuwih

ing Mandraka sarjana tur parikrama
pageneya sirèki
nganggo ati kumpra
mêksa wong datan arsa
culika alaku maling
sakêthi nistha
nguthuh ngrêgêdi bumi

mara bêngi jujug wuri tan ubaya
kang darbe wisma sêpi
kaya nora bisa
sira gawa uripan
buh ta yèn ingsun wus mati
mênawa bisa
sira gêpok ing kami

aja ngenak-enak gumampang tyasira
wis ubaya sun iki
liyane jêng paran
Madukara tan bisa
mêngku ing sarira mami
praptèng don pisan
lah ta jajalên mangkin

kulit ingsun yèn kongsi kagêpok sira
sayêkti ingsun sêbit
sawusnya ngandika
Rêtna Wara Sumbadra
anarik patrêmira glis
pinusthi ngasta
karsanira sang dèwi

samangsane tinubruk mring Burisrawa
matrêm jajanira glis
dadya kagêpoka
lamun sampun palastra
Burisrawa duk miyarsi
lingnya sang rêtna
pêdhês mandhês tan sipi

sru nênacat anglulu angala-ala
nyênyorèk ngorak-arik
ngundhat ngundhamana
mêmongor tan rêringa
watak priyayi bambang pring
kadya tinêpak
muka karna lir sêbit

pan sêkala lilih ing subrangtanira
sruning kurdhanirèki
Radyan Burisrawa
wruh lamun sang kusuma
narik patrêmnya pinusthi
nanging cinipta
patrêmira sang putri

badhe tinamakkên marang sariranya
Burisrawa nulya glis
narik curiganya
sarya sru anga- // ndika
hèh-hèh si bêlèk kumini
Putra Mandraka
andadak dèn wêdèni

mung sacêngkang patrêmmu payo tamakna
pilihana kang tipis
kêlamun sirarsa
matrêm age matrêma
ingsun lèkne kang macicil
balik yèn sira
mêksa lumuh ing mami

pêsthi pêdhot gulumu dening curiga
pan sarwi angagagi
marang ing sang rêtna
ananging karsanira
mung kinarya mêmêdèni
supaya nuta
sang dyah binêktèng latri

duk kumlawe angagagi ing curiga
sang rêtna ambarêngi
dhuwung tinêrajang
sarwi amatrêm jaja
tumancêp tuntunging ati
curiganira
sangandhap susu kering

trusing gigir kagyat Radèn Burisrawa
nyêndhal astanira ris
pêcating curiga
sang dyah kadya cinuthat
kaplêsat tibanya têbih
ludira muncar
tibanira sang putri

pêcat patrêm mêksih cinêpêng nèng asta
datan sambat sang putri
lajêng dènnya seda
gumuling nèng bantala
Burisrawa aningali
marang sang rêtna
ngungun jêtung tan sipi

wusing nrajang curiga glis patrêm jaja
dahat teganing pati
jomblong Burisrawa
kaduwung solahira
dhêlêg-dhêlêg datan angling
curiganira
ngacung nèng asta mêksih

damar lilin kaplêsat tiba tan pêjah
sumendhe nagasari
kunêng kang winarna
wau ing dalêm pura
kusuma Wara Srikandhi
kang têngga putra
rahadèn mêksihguling

Rajaputri Cêmpala tyase tan eca
dangu dènira nganti
marang ingkang raka
dènnya siram mring taman
wus dangu tan ana prapti
lawan miyarsa
swaraning pêksi kolik

lan têtuhu bênce têkak abarungan
pêrnahnya tamansari
sangsaya sumêlang
tyasnya Putri Cêmpala
gugah marang Larasati
tangi gumregah
sang rêtna ngandika ris

lah ta yayi tunggunên atmajanira
kêbutana kang aris
sun arsa nusula
mring kangbok dènnya siram
mring taman suwe tan prapti
putri Cêmpala
nyandhak patrêmira glis

nusul marang ing taman kagyat tumingal
dene kang damar lilin
nèng siti kewala
sumendhe nagapuspa
balêrêt urube mêksih
ingulap-ulap
kang raka tan kaèksi

marasing tyas nanging mêksih darbe nyana
ingkang raka dinugi
wande dènnya siram
pijêr angalap sêkar
kang wus tumiba ing siti
putri Cêmpala
sêksana marêpêki

sarwi nguwuh kangbok ing pundi gèn tuwan
ambucal damar lilin
têka botên siram
punapa ngambil sêkar
Burisrawa duk ningali
kagyat tan samar
lamun Wara Srikandhi

osiking tyas angur aja uman ingwang
iya lan Si Prêmadi
sun tumpêse pisan
bojone dimèn bela
sayêkti kabèh belani
Nata Pandhawa
ilang kalilip mami //

Burisrawa sigra miranti gonira
alingan nagasari
putri ing Cêmpala
praptèng sor nagapuspa
arsa nyandhak damar lilin
Putra Mandraka
wus datan tolih wuri

Burisrawa sigra jangkah
ing sang rêtna sulap datan udani
ginoco jajanira sru
sangking ngarsa tan pasah
sangêt kuntal sang dyah kantêp tibanipun
tangi dhêrakalan sarta
narik patrêm dèn dhingini

ginoco jajanya kontal
wangsul nulya sinuduk kontal malih
kari corok dhuwungipun
tinêtêr kuntal-kuntal
datan busik nanging malêsi tan antuk
giris Radyan Burisrawa
lumayu sang dyah nututi

sarwi nguwuh hèh mandhêga
hèh ta maling babo aja nguncati
dene liwat tambuh laku
maling ing ngêndi sira
angakua sapa ta aranirèku
jampêng nora kulak warta
adol parungon si anjing

yèn satriya Madukara
duwe garwa kang anom sura sêkti
putri Cêmpala pinunjul
sumbaga môndraguna
Rêtna Wara Srikandhi ing prang dibya nung
si maling liwat mêjana
dumèh kangjêng paran sêpi

aja nguncati hèh dhustha
tadhahana maling wêwalês mami
dene ta dadak lumayu
eman ing lakunira
lamun durung wruh rasane patrêm ingsun
Burisrawa duk miyarsa
maras tyasira nulya glis

lumumpat ing pagêr bata
angêjlogi ingkang têngga nèng jawi
Togog Saraita jumbul
lajêng nututi samya
sampun lajêng têtiga palajêngipun
putri Cêmpala myat raka
gumuling anèng ing siti

sarira kuthah ludira
tatu kalih patrêm nèng asta mêksih
putri Cêmpala sigrambruk
nungkêmi ingkang raka
pan saryanjrit saputing tyasira kantu
sajroning dalêm miyarsa
Sulastri lan Larasati

gugup ngêmban radèn putra
kalihira nusul mring tamansari
pawongan sêdaya sampun
tangi miwah pandhapa
ingkang saos sêdaya miyarsa gugup
Rahadyan Patih Sucitra
matah sagunging prajurit

ngêpung sajawining taman
para mantri ingkang binêkta sami
manjing jroning tamansantun
obor kadi raina
Larasati lawan Sulastri andulu
ing gustine kalihira
gumuling anèng ing siti

sarira kuthah ludira
Larasati Sulastri parêng anjrit
angrungkêbi gustinipun
kalih samya kantaka
radèn putra karuna ingêmban gupuh
marang Rahadyan Sucitra
jinajah jro tamansari

miwah ing jawi kinêpang
tanpa gawe Burisrawa wus nêbih
gêblas manjing ing wana gung
wau ta jroning taman
Radèn Arya Sucitra langkung margiyuh
dènnya tan wruh purwanira
sedane sang rajaputri

putri Cêmpala kantaka
Larasati lan Sulastri nututi
kalih- // ira datan emut
tan na kang tinakonan
babu inya parêkan nangis gumuruh
Rahadyan Patih Sucitra
ribêt tyasira tan sipi

mulat marang gustinira
akuthah rah gumuling anèng siti
tambuh-tambuh solahipun
matag sagung pawongan
kang palastra miwah kang kantaka sampun
binayang mring dalêm pura
sinarèkakên sang putri

ing sangarsaning pajangan
kang kantaka katri wus èngêt sami
pungun-pungun sèwu ngungun
Rajaputri Cêmpala
nutur purwa ing madya wusananipun
sedanira ingkang raka
lamun cinidra ing maling

sapraptaningsun ing taman
apan isih malinge angadhêpi
alingan wit nagasantun
banjur nuduk maringwang
wali-wali arsa sun walês lumayu
lumumpat ing pagêr bata
duk isih ingsun takoni

jênênge myang pinangkanya
pijêr nuduk nêtêr tan angakoni
purwane ingsun nora wruh
kangbok ing sedanira
wus katêmu gumuling sor nagasantun
isih ngasta patrêmira
hèh Sulastri Larasati

karone padha karia
tunggu gustinira ingkang wus lalis
lan among sutanirèku
padha ring-aringana
hèh Sucitra poma dèn prayitnèng pungkur
sun arsa atur uninga
iya marang ing jro puri

Sang Aprabu Yudhisthira
lagya wungu kagyat dènnya ningali
ingkang rayi praptanipun
sarwi lara karuna
sang dyah lajêng tumundhuk ngarsa sang prabu
sru anjrit nungkêmi pada
sang prabu ngandika aris

hèh yayi dèwi matura
apa ingkang dadi tangisirèki
sang rêtna sigra umatur
sedanya ingkang raka
cinidra ing duratmaka duk ing dalu
ing purwa madya wusana
wus ingaturakên sami

Sang Aprabu Yudhisthira
duk miyarsa langkung sungkawèng galih
kang rayi ngandikan gupuh
Nangkula lan Sadewa
praptèng ngarsa winartanan sedanipun
kang raka Wara Sumbadra
langkung sungkawane sami

Radyan Nangkula Sadewa
dhinawuhan kalihira tinuding
Radyan Nangkula tinuduh
nusul mring pagrogolan
ingkang rayi Radyan Sadewa tinuduh
tur uninga mring kang raka
sinuwun ing Dwarawati

wus mêdal sangking jro pura
radèn kalih sapraptanirèng jawi
sarêng nitih kudanipun
sandêran tanpa wadya
pan ing wuri Prabu Darmaputra sampun
budhalan mring Madukara
saha garwa pramèswari

kunêng gênti kang winarna
pagrogolan kang mêksih rame jurit
Sena lawan putranipun
mêngsah ditya nyiluman
langkung susah mêngsahe tan kêna lampus
lêsah wus angrasa sayah
Dananja aningali

ing yudane ingkang raka
myang kang putra susah wus sayah sami
langkung marmanirèng kalbu
ing raka lan kang putra
Dananjaya sigra mênthang langkapipun
nguculkên kang sarutama
sênjata pamungkas luwih

muntap sangking gandhewanya
pan sêdaya mawi // lar kadya pêksi
kumêbul tumamèng mungsuh
lamun wil Bajobarat
apan satus jêmparinge iya satus
lamun sèwu dityanira
iya sèwu kang jêmparing

tumamèng wil Bajobarat
kanin panah iya tan kêna pati
nanging sangêt sakitipun
ampuhing sarutama
ting galêmbor tambuh solahira bingung
kaparêng lawan praptanya
dutanira Yyang Prêmoni

ngundurakên ditya ingkang
samya kinèn godha Radyan Prêmadi
dènira wus karyanipun
dupi tampi parintah
dhasar ditya sèwu pan wus samya kawus
kawur lumayu sar-saran
mantuk mring kayangan sami

wau ta Sang Arya Sena
myang kang putra suka dènnya ningali
palayune mungsuhipun
sar-saran ting balêsar
Wêrkudara lan kang putra aris mundur
ngumpul anèng gèn Sang Parta
Wêrkudara sru dènnya ngling

lah ta wis payo dèn inggal
padha mulih pan sira dèn timbali
mring pêmbarêp kakangamu
aja lawas nèng alas
kèh bekane lah bok kapok ingkang uwus
kang kari anèng nêgara
bangêt gone walang-ati

kang rayi alon turira
inggih kangmas tuwan kundur rumiyin
yèn binjing kawula sampun
gèn kawula ngulihna
pagrogolan kathah bêdhah duk ing dalu
risak tinêrak ing warak
ing binjang lamun wus pulih

tumuntên mantuk kawula
Wêrkudara asrudènira angling
lah ta gawe apa iku
ingkang sira gantèkna
tuwa buru bae anèng grogol iku
wong dèn undang kadang tuwa
bok akarya kingkin

dèrèng dugi dènira ngling
Radèn Arya Wrêkudara
kasaru wau praptane
nênggih Rahadyan Nangkula
jumujug gèn Sang Parta
lajêng anungkêmi suku
ature èsmu karuna

dhuh kangmas kula tinuding
ing rakanta sri narendra
animbali salirane
kang sarta paring uninga
lamun garwa paduka
kang kantun dalêm pukulun
kakang bok Wara Sumbadra

tiwas cinidra ing maling
wontên Taman Madugônda
tatu kêkalih jajane
kakang bok putri Cêmpala
kang nusul marang taman
lawan duratmaka campuh
caruk patrêm lan curiga

pandunge sêlak ngoncati
lumumpat ing pagêr bata
marma kangmas dipun age
raka paduka Ngamarta
apan sampun bidhalan
tan kantun sagarwanipun
dhumatêng ing Madukara

Sang Parta sarêng miyarsi
ing ature arinira
tambuh-tambuh ing ciptane
sêkala datan panon rat
sigra Sang Arya Sena
ngandika mring putranipun
hèh ta kulup Gathutkaca

gawanên margèng wiyati
kang putra matur sandika
kang paman sigra binopong
binêkta mêsat gêgana
Arya Sena sêksana
nu- // tuti mangkat sumêbrung
saingga mêsat lumpatnya

dharat lan wiyat tan têbih
kantune lawan kang putra
Radyan Nangkula nulya ge
pinati sandêring kuda
nututi ingkang raka
nanging mêksa kantunipun
myang Sêmar Bagong dènira

kantune dènnya nututi
samarga-marga karuna
ya ta ingkang winiraos
Sang Aprabu Yudhisthira
wus praptèng Madukara
lajêng manjing dalêm agung
pramèswari sru karuna

angrangkul marang kang lalis
Srikandhi mêksih dènira
ambantoni ing tangise
Nikèn Larasati miwah
Sulastri dèrèng pisah
sangking pada kalihipun
nungkêmi sarwi karuna

wau ta praptanirèki
Radyan Arya Gathutkaca
dharat wiyat sarêng bae
lawan praptane kang rama
satriya Dananjaya
aris tinurunkên sampun
èngêt dènira kantaka

mulat marang ing raka ji
tur sêmbah lajêng lampahnya
mrêpêki marang garwane
kang sami ngrubung karuna
piyak angering nganan
Dananjaya mangu jêtung
anèng dagane kang garwa

wusing jêtung angrungkêbi
ing layon lajêng kantaka
sumungkêm anèng jajane
anjrit putri ing Cêmpala
miwah sagung pawongan
sêdaya nangis gumuruh
jêtung Prabu Yudhisthira

dahat pêtêngirèng galih
tumingal ing ari ingkang
kantaka myang ingkang layon
Wêrkudara lan kang putra
tan sagêt ningalana
dhêleg-dhêlêg samya jêtung
wau ta ingkang kantaka

wungu pungun-pungun aris
èngêtnya sangking kantaka
kadya pinêtik karnane
myarsa swaraning karuna
anjriting para garwa
mênggah-mênggah sarwi ngadhuh
pan sarwi atêbah jaja

angrangkul marang kang lalis
apan sarwi ingarasan
adhuh jiwaningsun anggèr
mirah intêne pun kakang
sapanên dasihira
lagi prapta kusung-kusung
sangking wana pagrogolan

kangên manising pangliring
luruh aruming wêcana
ngênani ing tyas onênge
mung sapta ri anèng wana
pisah lawan andika
ciptamba wus pitung tèngsu
malah-malah pitung warsa

kang katingal siyang latri
cumanthèl padoning netra
tan lyan namung sarirane
gumantung tuntunging driya
miwah jroning supêna
marma kawula glis mantuk
kusung-kusung ing kusuma

têmahan dèn pitambuhi
kusuma mung mrih sumewa
suwe ingewan dasihe
nora sinatmata agya
pijêr tinilar nendra
apa dumèh dasihipun
alami kulinèng wana

nora antuk ingkang dadi
dolanane putranira
pan lagi ana bekane
pagrogolan gung binêdhah
dening ditya siluman
buta Setragôndamayu
balane Bathari Durga

ngaru-biru ngrêrusuhi
sagunging wil Bajobarat
ing mêngko wus sirna kabèh
sun tibani sarutama
gusti binjang kewala
samôngsa dasihe wang- // sul
marang wana pagrogolan

sayêkti sang kadi Ratih
lan ki putra kula bêkta
mendah ta baya sukane
kêlangênan anèng wana
sato mawarna-warna
kêlangênan mirah ingsun
satirah-tirahing marga

akathah kang sarwa sari
tan ilang tinanyakêna
sakarsanta ana kabèh
sirama anèng têlaga
pancuran sri kawuryan
wusing siram lawan ingsun
angundhuh kang kêmbang-kêmbang

cêpaka gambir mêlathi
anggitên lan sumarsana
mendah ta baya asrine
sumêkaring ukêlira
wilising rema pindha
cêmênging wiyat manawung
tranggana kesisan ima

marmane wungua yayi
payo pangkat marang wana
nitiha turôngga bae
sarutama siragêma
graita anglir jalma
sato miwah manuk-manuk
mrih kêna urip pan bisa

hèh Srikandhi paran iki
bakayumu gone nendra
ingsun wungu mèndêl bae
saka bangêting dukanya
apa ta luput ingwang
yayi rewangana mungu
lawan suwuna ngapura

kusuma Wara Srikandhi
myarsa dènira ngandika
sigra anyandhak astane
umatur sarwi karuna
paran dika emuta
yèn titahing jawata gung
sampun salah ing panyipta

kakang êmbok sampun lalis
dahat rinungrum rinêpa
ginalih yèn sare bae
luhung paduka matura
ing raka sri narendra
paran ta ing karsanipun
layone kangbok punika

Dananjaya duk miyarsi
ature putri Cêmpala
rêmêking driya nglêgèyèh
niba nèng pangkon kantaka
anjrit putri Cêmpala
tangis sangsaya gumuruh
wus tan kêna sinapiha

Sri Yudhisthira ningali
marang kang manggung kantaka
langkung wimbuh ing galihe
miwah Radyan Wêrkudara
tan sagêt ningalana
mêdal marang jawi gupuh
tilar ing raka srinata

Sang Aprabu Yudhisthira
pangandikanira aris
hèh yayi sira elinga
yèn titahing jawata di
aja kêpati-pati
kêlantur datanpa tutur
pijêr-pijêr kantaka
kaya nora duwe budi
pan kasiku dening Yyang Jagat Pratingkah

iya wis pantês kewala
kêpatèn garwa kêkasih
sêmono ing susahira
ananging sawise yayi
sayêkti nuli mikir
nolèh mring kang kari pungkur
garwa suta myang bala
miwah mring kadangirèki
aja kongsi lali kasatriyanira

ing patine garwanira
pupusên lamun wus pêsthi
karsaning maha bathara
môngsa wisa dèn tangisi
gung rinewang tan eling
ngênglêng binglêng pijêr linglung
apa nora mikira
layone garwanirèki
gilang-gilang sarira kuthah ludira

yayi dèwi ing Cêmpala
wadon-wadon duwe pikir
ngupakara kang palastra
sirèku kang duwe wajib
têka tan nganggo mikir
angurmati layonipun //
tumuli siramana
apa sarêngganing lalis
adat kuna unggahe marang pancaka

pinaripurnèng busana
kaya duk pêngantèn nguni
satriya Andananjaya
lamat-lamat amiyarsi
andikaning raka ji
èngêtira sangking kantu
lajêng nungkêmi pada
umatur angasih-asih
dhuh pukulun saèstu kang pangandika

kawula nuwun aksama
dene dahat kumawani
supe nèng ngarsa paduka
sangking tan sagêt ningali
warnane ingkang lalis
dhuh pukulun sang aprabu
kawula nyuwun lilah
mring kang lena ambelani
tumut minggah pancaka manjing dahana

sangking sami wus ubaya
pundi ingkang ngrumiyini
bela tan sêlaya dina
sang prabu dupi miyarsi
aturnya ingkang rayi
mèsêm ing tyas ngandika rum
iya sakarsanira
pan ingsun nora malangi
wajib bae belani patining garwa

lan ila-ila tan kêna
satriya cidra ing jangji
ananging sira ngantia
iya sarawuhirèki
Sang Prabu Harimurti
kaya-kaya nuli rawuh
lamun wis linilanan
belanira marang rabi
ingsun lawan sakadangira sêdaya

sayêkti môngsa karia
kabèh bela lêbu gêni
pan wus jangjine Pandhawa
yèn matia salah siji
nora antara ari
kang kari bela tumutur
lah wis sira mikira
rêsike garwanirèki
lah sirèku ya milu kuthah ludira

kabèhkang sumêdya bela
padha rêrêsika sami
satriya Andananjaya
miyarsa pangandika ji
anglêsing tyasnya dening
Pêndhawa ing jangjènipun
datan kenging sêlaya
sarêng sapati saurip
sigra matur marang sang narpadayita

dhuh kangbok kula sumôngga
pênggalihnya mring kang rayi
punapa kang pangandika
rakanta sri narapati
kangbok kang nyamêktani
sauparêngganing lampus
sang prabu nambung sêbda
sira yayi pramèswari
amikira mring layone arinira

iya pa adat kang dadya
sauparêngganing lalis
pramèswari tur sandika
nolèh mring Wara Srikandhi
parentah marang cèthi
sêdaya samêkta sampun
lôndha kalawan toya
layon sampun dèn sirami
pinaèsan kadi duk pêngantènira

ukêl sinêkar dinupan
rinêngga ing busana di
binlonyo ing gônda-wida
rêratus jêbat kasturi
sinarèkakên mungging
sangarsèng pajanganipun
satriya Dananjaya
lan garwa Wara Srikandhi
wusing siram gêgônda sarya busana

sêdaya kang arsa bela
Sulastri lan Larasati
pêpitu êmban lan inya
kang nêdya bela ing gusti
sêdaya arêrêsik
apan ta wus wantunipun
duk alam jaman buda
putra putri lamun lalis
pinaèsan kadi duk pêngantènira

rinêngga dening busana
sawusnya sampurna sami
dènnya gêgônda busana
kang nêdya bela sang putri
marêk ngarsa nrêpati
sè- // wu ngungun sami jêtung
tumingal layonira
kusuma Banoncinawi
sinarèkkên anèng ngarsa pêpajangan

pêpaès ukêl sinêkar
wus nora môntra yèn lalis
saingga sare kewala
liyêping netra maringin
pan mèh kadya angliring
alindri-lindri aruruh
wajanya sawêtara
kengis mingis-mingis kadi
nglaring kombang pinatut tètèsing toya

myang wênêsnya ingkang cahya
sumunu saya nêlahi
kadi banguning kartika
malah-malah anêlahi
lwih duk pêngantèn nguni
cahya myang kêkuwungipun
Rêtna Wara Sumbadra
satuhu panugmaning sri
linuwihkên sangking wanudya sêdaya

ing warna myang ingkang cahya
dêlasan palastra mêksih
kêkuwunge kang wêdana
ngasorkên rêsmining sasi
Dananjaya ningali
mring garwa tyasnya suh rêmpu
supe sami sêkala
yèn garwanira wus lalis
pan cinipta yèn lagi sare kewala

mrêpêki aris ngrarêpa
dhuh sang niyakaning èstri
kusuma age wungua
apan nêdha sihing gusti
lalu sangking pênganti
dènnya sare wungunipun
lirna gusti kang dadya
dêdukanira ing dasih
dasihira sumewa atadhah duka

apa baya dosaningwang
dumèh datan angladosi
dènnya maharjèng busana
lawan botên anyaosi
sêkaring tamansari
kang kagêm ukêlirèku
marma tinilar nendra
sumiwi datan sinung ngling
mung puniku lêpate dasih andika

 anggèr mung apuranira
antinên sakêdhap gusti
Dananjaya sigra kesah
mring taman angundhuh sari
gambir lawan mêlathi
sêpasang cêpakanipun
taluki sumarsana
saruni sami nyêrakit
rêgulo bang myang putih sami nyêpasang

wangsul marang gèning garwa
nèng ngiringan lingira ris
dhuh gusti puniki sêkar
gon ingsun ngundhuh pribadi
marang ing tamansari
gambir mêlathi lan mênur
warsiki sumarsana
cêpaka sami nyêrakit
sêkar ingkang sampun kagêm ukêlira

wus lungse alum sêdaya
padha salinana gusti
puniki sêkar kang anyar
mêntas gèn kawula mêthik
abdine kang nyêkari
kang garwa nulya pinangku
ukêlira tinata
sêkarnya dipun salini
kang tumingal sami matêbah sêdaya

dènira wus datan kena
sakarsanya dèn palangi
apan wus antara gila
marang garwa dènira sih
gung gumuling tan eling
wungunya lajêng angrangkul
rinungrum rinarêpa
paès luntur dèn arasi
gêlung lukar rema kang rusak tinata

kasaru ing praptanira
Sang Aprabu Harimurti
tan kantun Radèn Sêdewa
Radyan Sômba lan Sêtyaki
ingkang wus anèng jawi
Sena lan Nangkula tumut
wangsul marang jro pura
ya ta Sang Yudhisthira Ji
angurmati têdhak sangking dènnya lênggah

ngacarani ingkang raka
sawusnya atata linggih
Radyan Sômba sru karuna
nungkêmi layo- // ning bibi
Dananjaya nungkêmi
marang padane kang rawuh
Rajaputri Cêmpala
Sulastri lan Larasati
ngaras pada nganthi ban inya kang bela

Narendra Krêsna gumuyu
sarwi angandika aris
lah iki karane apa
padha nganggo busana di
sarta padha agêgônda
dadak kaya ingkang lalis

kang arsa dèn obong iku
Sri Yudhisthira turnya ris
punika pun Dananjaya
kêdah bela ingkang lalis
arinta putri Cêmpala
Sulastri lan Larasati

belane belani kakung
sami tumut lêbu gêni
ban inya sapta punika
bela ing gustinirèki
gumujêng Narendra Krêsna
sarwi angandika aris

lah kaipe ayya wuyung
patine garwanirèki
pupusên karsaning dewa
ing pêpancèn pan wus pêsthi
yèn sira drêng arsa bela
sayêktine nora kêni

satus luput sèwu luput
duraka gung kang pinanggih
naraka sira gêgawa
ing pêpati akèh yayi
garwanta putri Cêmpala
lan loro sêlirirèki

miwah ban inya pêpitu
kabèh bela lêbu gêni
patine katut ing sira
kêjaba kang iku yayi
yêkti kabèh kadangira
môngsa karia sawiji

sira yèn sida pratunu
yêkti kabèh lêbu gêni
pan wus jangjining Pandhawa
lamun mati salah siji
kang papat môngsa karia
yêkti kabèh ambelani

Dananjaya nêmbah matur
pukulun langkung kapundhi
pangandika sri narendra
tan wontên kang salah nanging
kawula sampun ubaya
lan arinta kang wus lalis

pundi kang pêjah rumuhun
kang kantun tan sêlaya ri
sayêkti anuntên bela
wus sêksi ing bumi langit
punapa wontên satriya
ingkang cidra marang jangji

Narendra Krêsna lingnya sru
wus nora maido mami
ubayanira ing garwa
ananging pikirên yayi
timbangên kèhing asuka
kêlawan kèhing prihatin

kèhing bênêr lawan luput
timbang-timbangên ing budi
kaya iku belanira
namung marang sih sawiji
kongsi buwang sih kang marang
garwa kadang kang padha sih

mring sira bela pratunu
lah êndi bênêre yayi
belanira marang garwa
namung buru sih sawiji
tangèh lamun tumulèha
mring sanak-sanak kang kari

iba ta durakanipun
ingkang kaya sira yayi
lamun kongsi gêbanjura
gonira bela ing rabi
lah wis yayi aja-aja
agawe kèhing pêpati

belani datanpa urus
kabèh kadangira yayi
apa ta tan tumulèha
sutanira mêksih cilik
Dananjaya matur nêmbah
dhuh duraka ingkang pundi

punapa ta lêpatipun
ing wong tuhu marang jangji
yèn ing ubaya kawula
lan kang layon tanpa dadi
Pandhawa inggih // tan dadya
jangjine sêdaya pati

pan kawula botên nyuwun
belane sêdaya sami
lêrês lêpate belamba
ulun andhêmi pribadi
rayi paduka sêdaya
kantuna amukti sari

Prabu Padmanaba jêtung
sidhakêp astanya kalih
Wêrkudara nambung sêbda
sun iki wong kakon ati
kakehan pikir tan bisa
kasuwèn ngêsêli kuping

yèn wis dhasar mikir lampus
lah ta payo lêbu gêni
padha samêngko kewala
aja na kakehan pikir
ya payo mati kewala
lamun padha mikir urip

iya nuli gathak-gathuk
kapriye pikire sami
Krêsna jare duwe sira
panguripe wong sabumi
kêmbang wijayakusuma
bok iya tamakna aglis

marang ingkang modar iku
aran kadangmu pribadi
patine arsa gêgawa
mring kang akèh-akèh iki
yèn sira nora ngakua
mêngko sun jupuk pribadi

anèng ing topongirèku
Wêrkudara ngadêg aglis
arsa nyandhak makuthanya
Narendra Krêsna nginggati
pan sarwi gumujêng latah
arêp apa sira iki

makutha arsa jinabut
kaya ta êndhas têrasi
bok aja bangêt nêranyak
Wêrkudara anauri
pêsthi nèng kono gonira
iya kêmbangmu pangurip

Narendra Krêsna lingnya sru
môngsa ngantia sirèki
yèn ajaa Si Sumbadra
patine wus praptèng pêsthi
lamun nora ngandêl sira
lah dêlêngên iya mangkin

hèh ban tuwa siji iku
majua ing ngarsa mami
iya ingkang arsa bela
kinèn marêg ing ngarsa glis
gya kinatga jajanira
trus bêncah anrus ing gigir

nibèng siti nulya lampus
pinrênah daganirèki
ing layon sang rêtnaning dyah
têdhak Prabu Harimurti
mundhut kang wijayamulya
nèng ulonira sang putri

ingungkulan layonipun
ing sêkar sarya lon angling
hèh Sumbadra ge tangia
ing patimu durung pêsthi
nanging sadalêming driya
aja sira urip dhingin

apan durung wêktunipun
nulya êmban dèn ungkuli
hèh êmban age tangia
yèn patimu durung pêsthi
nikèn ban tangi gumrêgah
layone sang rêtna mêksih

kang mulat sadaya ngungun
wangsul lênggah sri bupati
sarya lon dènnya ngandika
aja maido ri mami
yayi Prabu Yudhisthira
myang kaipe Ki Pêrmadi

lan Wêrkudara riningsun
Nangkula Sadewa sami
pikire ingkang wus dadya
pêsthi bela lêbu gêni
sêbab kaipe tan kêna
kudu bela marang rabi

ananging ta layon iku
nora sun obong saiki
ingkang dadi karsaningwang
sun karya sarat ngulati
malinge kang nganiaya
arsa ingsun larung dhingin

yèn ajupuk layonipun
yèku kang nyidra ing latri
karana panyidranira
sun duga wi- // t lara brangti
sangking tan kapadhan karsa
marma têmah mêmatèni

sun wangêni larungipun
lawase samadya sasi
kêcandhak kêlawan ora
malinge kang nyidrèng latri
lamun wus samadya côndra
sêdhêng antarane yayi

luluse ing patinipun
kang linarung gya binêsmi
pan ingsun môngsa karia
yêkti milu lêbu gêni
sêdaya nut ing sakarsa-
nira Prabu Harimurti

parentah samêkta sampun
jêmpanane ingkang lalis
layon wus pinaripurna
kainggahakên mring joli
narpadayita Ngamarta
lan ari Wara Srikandhi

tumut nèng jêmpana sampun
sapawongane umiring
kang kantun dalêm pinatah
Sulastri lan Larasati
jalêrnya Patih Sucitra
sakancane para mantri

rumêksa mring radèn sunu
sawusnya samêkta sami
bidhal sangking Madukara
tangis tan kêna sinapih
kang samya sih ing gustinya
jêmpana lumakyèng ngarsi

pawongan lumakyèng ngayun
ngapit upacara sami
pacarèng narpadayita
lan Rêtna Wara Srikandhi
miwah upacaranira
kusumèng dyah kang wus lalis

dene upacaranipun
nênggih sang aprabu kalih
munggèng wurining jempana
sri narendra dharat sami
myang para ri para putra
sêdaya tan wontên nitih

langkung asri lampahipun
ananging rêmbên tan sipi
dene ta Sang Dananjaya
kantaka samargi-margi
pinêksa kantun tan kêna
kêdah tumut angurmati

pênglarunge garwanipun
marma sang prabu nuruti
Radyan Arya Gathutkaca
mring kang paman anjagani
lan putra Rahadèn Sômba
samarga-marga anangis

sang aprabu kalihipun
langkung wlasira ningali
marang sang manggung kantaka
myang para putra para ri
langkung angrêsing wardaya
sagung sawadyanya sami

sêdaya samya kapiluh
sarya randhating lumaris
kang kantun nèng Madukara
ing sapraja kari tistis
kadya koncatan sêsotya
dhandhang ngalup lir nangisi

sirêm-sirêm baskara matistis
katawêngan dening ima gônda
kumilat-kilat thathite
teja wangkawa nawung
kuwung-kuwung kadya ngawêngi
saluhuring jêmpana
liwêran andaru
riris kamarutan gônda
arum-arum apsari samya ngurmati
ngudan kêmbang-kêmbang

tan wus lamun winuwus ing tulis
widadara-widadari ingkang
angurmati ing layone
mangkana lampahipun
ingkang layon pan sampun prapti
nênggih ing Silugôngga
pan bêngawan agung
sang prabu amêsanggrahan
saha bala palwanya sampun rinakit
sinungan pêsarean

pan pinajang pajangan tulya sri
linungsir-lungsir sinêkar-sêkar
layon wus sinarèkake
jroning tilam pêlarung
kankan kering sinaji-saji
ing sêkar gônda wida //
miwah burat arum
sajawining pasarean
padupan gêng mênyan madu sakêrambil
wus ingobar sêdaya

kayu-kayu ingkang wangi-wangi
kêmbang-kêmbang winor lawan dupa
angalat-alat urube
canthik kêkalih sinung
lan ing têngah bandera putih
têtiga cinirenan
maharsi manêkung
wusing murub dupanira
linorogkên manêngah kang palwa kèli
anut bantêring toya

prabu kalih jumênêng têpining
ing bêngawan lan ari sêdaya
kadya nutakên tingale
salampahing pêrau
lamun mulêg lir mandhêg nolih
kêlabe ing bandera
lir pêngawenipun
satriya Andananjaya
gudandapan sêkala salah pangèsthi
cinipta ingkang garwa

kang jagani datan kêna têbih
ingkang putra ing Paranggarudha
Dananjaya lon dêlinge
lah ika bibèkamu
kulup ngawe-awe ing mami
ngadêg satêngah palwa
baya jaluk tulung
Dananjaya duk lagyarsa
anggêbyuri ingkang putra angêkahi
Dananjaya kantaka

kinèn nginggahakên jêmpana glis
nunggil lawan sang narpadayita
Srikandhi munggèng keringe
Rahadèn Sômba tumut
nèng jêmpana ingkang jagani
Sang Prabu Padmanaba
angandika arum
hèh ta kulup Gathutkaca
dèn prayitna sira kaki ingsun tuding
angêtutakên palwa

wayangana sangking ing wiyati
saparaningpalwa sira tutna
yèn ana mêrpêki gone
larunge bibèkamu
ngambil layon iyèku kaki
malinge ingkang nyidra
nèng taman ing dalu
dèn aglis sira cêkêla
lamun bôngga iya patènana kaki
radyan matur sandika

nêmbah lajêng mêsat ngawiyati
ngêtutakên saparaning palwa
sang prabu kalih nulya ge
budhal sawadyanipun
datan kundur marang nêgari
wangsul mring Madukara
saha bala tugur
angantosi praptanira
Radèn Gathutkaca nênggih kang dinuding
angêtutakên palwa

lawan sangêt sumêlanging galih
yèn tilara kang kapatèn garwa
dènnya mêksih ing nginglunge
kantaka sanggènipun
lamun eling lajêng kulingling
nèng taman Madugônda
saparane gandrung
kadya mèh antara gila
Sêmar Bagong kang jagani siyang latri
lan putra Radèn Sômba

liyan sangking punika tan apti
ingkang garwa tan kêna parêka
Wara Srikandhi wus dene
garwa paminggiripun
Larasati lawan Sulastri
katri mung karyanira
among radèn sunu
nahên ta ing Madukara
ingkang lagya kêpatèn garwa kêkasih
satriya Dananjaya

anggung wayang-wuyungan prasami
wadyabala Pêndhawa sêdaya
dènnya wus pêsthi gustine
obong sêdayanipun
dhawuhira Sri Harimurti
mung nganti praptanira
Radyan Bimasunu
winangên samadya côndra
kunêng gantya ingkang // winurcitèng kawi
nênggih dhasar pratala

dewa ingkang anyôngga ing bumi
warni naga Sang Yyang Ôntaboga
lagya sungkawèng galihe
ginubêl wayahipun
pan amothah ing siyang latri
takèn sudarmanira
tan kêna rinapu
nênggih Radèn Ôntarêja
adrêng ture yèn kang eyang tan jarwani
suka lamun pêjaha

ingkang eyang kewran joning galih
dadya ingkang wayah sinung têdah
dhuh babo wayah ngong radèn
pae duk mêksih timur
lamun budi ingsun nêng-nêngi
gêdhang saulêr trima
mari dènnya muwun
pan ing mêngko wis diwasa
apan iya nora kêna sun gorohi
ya kaki sun pêsaja

kang ayoga marang sira kaki
apan dudu wong kumbah kêrakah
cekelan nglungani gawe
trahing kusuma tuhu
pan têdhaking andana-warih
wijiling maratapa
rumêmbêsing madu
trahing Sang Yyang Jagatnata
turun kaping têlulas praptèng sirèki
Yyang Guru apêputra

kang panênggak Sang Yyang Brama kaki
apêputra Sang Bramasadhara
Bramasatapa putrane
Tritrustha julukipun
Sang Tritrustha putranirèki
Bêgawan Parikanan
nulya putranipun
Bêgawan Manumanasa
apêputra Sakutrêm pêputra Sakri
pêputra Palasara

amurwani Ngastina Nêgari
apêputra Bêgawan Biyasa
iku tatêlu putrane
Dhêstharata kang sêpuh
apan ina netrane kalih
putra ingkang pamadya
aran Radèn Pandhu
waruju Yamawidura
iya apus ina sukune sawiji
sedane Palasara

Radèn Pandhu ingkang gumantya ji
juluk Prabu Pandhudewanata
apan lêlima putrane
Puntadewa kang sêpuh
madêg nata Ngamarta nagri
jêjuluk Yudhisthira
Darmaputra Prabu
parap Gunatalikrama
ambêg arja pinandhita sadu budi
ratu mahardikèng rat

rila donya lêgawa ing pati
sêtyèng jangji tuhu ing wacana
tyas anrus putih gêtihe
putra panênggakipun
anyatriya ing Jodhipati
ran Arya Wêrkudara
gagah gung aluhur
pêparab Sang Arya Sena
Bayusuta prakosa prawirèng jurit
putra ingkang pamadya

apêparab Rahadèn Pêrmadi
iya satriya Andananjaya
ing Madukara dalême
satriya ambêg sadu
môndra guna prawira sêkti
waruju mijil kêmbar
karo bagus-bagus
Radèn Nangkula Sêdewa
dene sira kaki ingkang asêsiwi
kadang ingkang panênggak

ing dhapuran wus nora kêkalih
lawan sira kêkêring wêdana
myang jarot ngêngrêng sêrênge
dene ta purwanipun
dhaul lawan ibunirèki
nalikane Pandhawa
mêksih larenipun
nyêntana anèng Ngastina
jêr sedane Prabu Pandhudewa kaki
putra datan gumantya

marga sangking masih lare sami
dadya Dhêstharata kang gumantya
ing Nga- // stina kêratone
ananging jangjinipun
Dhêstharata amung ngêmbani
samôngsa wus diwasa
putra Prabu Pandhu
karaton sinrahkên marang
Puntadewa putra kang tuwa pribadi
ingadêgakên nata

nanging Dhêstharata cidrèng jangji
lêgi-lêgine wong ngêmut gula
Pêndhawa ing diwasane
pan kabèh pinrih lampus
rêmbug lawan Patih Sêngkuni
sêngadi srah nêgara
dènnyarsa angapus
sêparo mring Puntadewa
kang sêparo marang anake pribadi
Radèn Jakapitana

dene dènnya akarya piranti
nèng alas Bale Sêgala-gala
karya pêsanggrahan gêdhe
kinarya mangan nginum
dènnya bakal mangun pêrjangji
nibakakên prasêtya
lulusira rukun
Kurawa lawan Pandhawa
tarimane nagri Ngastina sêpalih
nanging kang pêsanggrahan

sêsakane pangêrête sami
dudu kayu jati kang kinarya
apan ta pring pêtung kabèh
blandar myang usukipun
nora nana liya sangking pring
gêdhe cilik wutuhan
sajoning pring pêtung
kabèh ingisenan obat
saubênging pêsanggrahan dèn ubêngi
miwah pakuwonira

pra sêntana punggawa myang mantri
angubêngi jaban pêsanggrahan
têpung tan ana lungkange
iya kabèh pring pêtung
ingisènan obat prasami
dene pirantinira
ing panyulêdipun
têkan jaban pêsanggrahan
kêlamare pinêndhêm sajroning bumi
sinung loro marganya

nanging sinamar ingkang sawiji
marga ingkang pancèn pêlayunya
ingkang siji pan lêbune
gone panyumêdipun
sawusira samêkta sami
Kurawa lan Pandhawa
sarêng praptanipun
nèng Bale Sêgala-gala
duk sêdhênge rampung dèni prajangji
mungkur sagung Kurawa

sumbune sinulêt sigra
sangking jaban lawang kang dèn pêndhêmi
swarane pating jarêblug
saubêng parêng mubal
gugup sagung Kurawa wus samya mêtu
sangking marga kang sinamar
Jaka Pitana mèh lali

ing wangsit dadya wêtunya
pan ginèrèt dening Patih Sêngkuni
mung Pêndhawa kabèh kantun
tanbuh kang dèn ungsia
kidul wetan lor kulon pan sarêng murub
dupi nyandhak pêsanggrahan
jumêglug Arya Sena glis

ngrangkut kadangira papat
pan ginawa malumpat dhuwur gêni
praptèng jaba gêni murub
tuk pitulunging dewa
kinèn ngêtutakên ing garangan pingul
nora suwe antaranya
katon kang garangan putih

Sena ngêtutakên sigra
saparane Sang Sena datan kari
amblês ing bantala milu
Sena lumêbèng kisma
pan ing kono anuju ibunirèku
marêk anèng ngarsaningwang
ngaturkên dènira ngimpi

kramantuk lawan Pêndhawa
kang panêngga- // k nora suwe gya prapti
Sena lan sakadangipun
lah iku purwanira
Wêrkudara dhaupe lawan ibumu
sêdhêng ngêtêngake sira
Sena sakadangnya pamit

mulih marang mêrcapada
wong tuwamu nuli akrama malih
pan antuk putrining diyu
kadang Prabu Arimba
Pringgadani ratuning rasêksa agung
Dèwi Arimbi arannya
iya patutan sawiji

lanang jarot kaya sira
lan sêrênging netya ulat padhandik
miwah ing karosanipun
wus padha lawan sira
tinrajua pan ora kacèk sêrambut
aran Radèn Gathutkaca
gumantya nèng Pringgadani

Radyan Arya Ôntarêja
duk miyarsa langkung sukaning galih
dene ta sudarmanipun
manungsa tur kusuma
nêmbah matur lamun mêkatên pukulun
mugi tuwan lilanana
kawula anuwun pamit

sowan putranta jêng rama
lamun sampun tuwuk amba ngabêkti
ing sudarma nuntên wangsul
mantuk dhasar pratala
ingkang eyang suka dènira gumuyu
adhuh babo putuningwang
gugup tyase sun tuturi

iya sun lilani sira
nanging poma kulup dèn ngati-ati
watakane wong tuwamu
tan age ngaku putra
lamun durung katôndha karosanipun
lawan sun gawani sira
iya tirta maosadi

sira anèng marcapada
sêrawungan lawan ingngakèh kaki
sanak-sanak wong tuwamu
yèn ana ingkang tiwas
praptèng pati nuli tètèsana gupuh
ingkang maosadi tirta
sayêktine nuli urip

tinampan cupu pinêrnah
kancing gêlung nêmbah Ôntarêja glis
mêsat sangking bumi sampun
ngambah ing marcapada
pan kalangan bêngawan Silugôngga gung
larunge Wara Sumbadra
kandhas kèndêl anèng pinggir

radèn munggèng sabrang wetan
anèng sabrang kulon larung sang putri
radyan ciptanirèng kalbu
narka palwa tambangan
sru inguwuh sanak nambangi dèn gupuh
sabrangêna awak ingwang
marang sakuloning kali

inguwuh kongsi ping tiga
ping sêkawan datan wontên nauri
rahadyan lumumput gupuh
praptèng kulon bêngawan
minggah palwa kagyat dènira andulu
jro palwa wontên tilamnya
pinajang linungsir-lungsir

rahadyan ngungun ing driya
lah ta apa ingkang mangkene iki
tilam anèng jro pêrau
asri pinajang-pajang
sêpi bae tan ana sêbawanipun
ingkang tunggu nora nana
apa ta isine iki

langsenya aris winiyak
katon ingkang sumare kasur sari
cahyanya wênês sumunu
kêkuwunge wêdana
anêlahi kadi kartika mabangun
saengga sare kewala
nora môntra lamun lalis

rahadyan sandeyaning tyas
nu- // lya mundur langse tinangkêp malih
pan sinêngguh isinipun
iya pawèstri nendra
tanpa rowang luwih endah warnanipun
apa ta wadine baya
nora duga ing tyas mami

rahadyan gêdhog baita
kaping kalih malah kongsi kaping tri
karsane pinriha wungu
sumêdya tinakonan
wus antara tan ana sêbawanipun
rahadyan kaku tyasira
langsene winiyak malih

mêrpêki sarta amawas
ingkang pindha ingkang sampun ngêmasi
tatu kalih jajanipun
langkung pangungunira
hèh ta dene iki wanudya wus lampus
sun sidhêp turu kewala
cahyane isih nêlahi

baya ta pêngantèn anyar
anglakoni tindak culikèng laki
mangkene ing patinipun
apa kinaniaya
sun wêtara iki garwane wong agung
môngsa dadak mangkenea
lamun dudu putri adi

pangrênggane ing palastra
miwah luwih têmêne kang matèni
têka nora duwe masgul
mulat indahing warna
eman mati angur sun uripna iku
yèn kaparêng karsèng dewa
ora ala gawe bêcik

sawusnya ngartikèng driya
sigra mundhut ingkang tirta pangurip
tinètèskên tatunipun
pulih sami sêkala
nora nana ing labête gèthèkipun
tinetesan kang wêdana
Kusuma Banoncinawi

sampungêsang paripurna
kadyangganing wungu sajroning guling
pungun-pungun langkung ngungun
dene anèng jro palwa
sarta ngangge busana sarwa di luhung
kanan kering gônda-wida
rêratus jêbat kasturi

dadyèngêt lamun palastra
sasolahe anèng ing tamansari
sawusira lênggah dulu
mring Radyan Ôntarêja
kêtiring tyas sangêt ing pandêkungipun
lah wong iki ingsun duga
kang nguripakên ing mami

nora wurung pindho papa
awakingsun dening wong prapta iki
Radyan Ôntarêja wêruh
yèn sang dyah salah cipta
glis dènnya ngling hèh priyayi kang nèng prau
sampun andarbèni cipta
yèn sêdya ala tyas mami

gèn kula glis nguripêna
mring andika mung nêdya gawe bêcik
dene nêmahi kadyèku
inggih pêjah andika
mawa tatu linarung anèng pêrau
punapa kinaniaya
lawan andika puniki

somahan punapa lamban
yèn somahan sintên ingkang darbèni
lan ing pundi wijilipun
sang rêtna duk miyarsa
asrêp ing tyas anyipta lamun satuhu
tyasnya ingkang atêtanya
dadya ris dènnya nauri

radèn pêsaja kawula
apan putri kadang ing Dwarawati
dene ta ingkang amêngku
wong agung Madukara
pamadyaning Pandhawa ingkang jêjuluk
satriya Andananjaya
sampun patutan sa- // wiji

wus tinutur sêdayanya
sasolahe duk anèng tamansari
ing purwa panyidranipun
Rajaputra Mandraka
duk miyarsa rahadyan kêlangkung ngungun
èngêt wêlinge kang eyang
satriya Madukara di

pamadyanirèng Pandhawa
pan arine ingkang rama tumuli
dadya rahadyan tumurun
lumungsur lênggahira
sarwi matur lamun mêkatên pukulun
inggih paduka punika
apan jêng bibi pribadi

sang rêtna alon ngandika
lah ta sintên ingkang yoga sirèki
Radyan Ôntarêja matur
dhawuhipun jêng eyang
panênggaking Pandhawa ingkang jêjuluk
Radyan Arya Wrêkudara
satriya ing Jodhipati

wus ingaturkên sêdaya
purwanira ingkang ibu ing nguni
lan kang rama dhaupipun
sang rêtna duk miyarsa
angrês ing tyas cinipta lamun satuhu
sinawang ukiranira
luhur tênggak pan wus sami

lawan Radyan Gathutkaca
ngêngrêng jarotira wus datan kalih
sang dyah angandika arum
dhuh babo putraningwang
utang urip kaki ingsun mring sirèku
apa ta kang sun walêsna
kulup marang sira benjing

lah ing mêngko kayaparan
karsanira kulup mring awak mami
kang putra nêmbah umatur
inggih tuwan kundura
dhatêng Madukara yêkti ingkang kantun
sami barusah sadaya
sasedanipun jêng bibi

iya kulup kayaparan
ing tyas ingsun iki kaya wong kanji
kaya pa mêngko marga gung
kang putra matur nêmbah
bibi sampun paduka sumêlang kalbu
kawula kang umiringa
mêmanuki sangking têbih

iya kulup yèn wus prapta
Madukara sun sebakkên sirèki
iya marang wong tuwamu
sang dyah wusnya ngandika
mêsat sangking palwa lajêng lampahipun
wuri Radyan Ôntarêja
mundur sangking ing palwa glis

ya ta wau Radyan Arya Gathutkaca
kang jangkung nèng wiyati
sapuruging palwa
duk wau wêdalira
sangking palwa ingkang bibi
datan uninga
namung wêdalirèki

Radèn Ôntarêja nênggih kauningan
kagyatira tan sipi
Radyan Gathutkaca
krodha sru ngunandika
kapan lêbune wong iki
têka ing palwa
dene sun tan udani

tuhu nora linyok Sri Narendra Krêsna
môngsa dudua iki
wonge kang anyidra
mring jêng bibi nèng taman
bêcik dhapure si maling
gagah prakosa
pantês duwea wani

ngambah Madukara bêngi laku dhustha
iya sandhangên mangkin
ing pamalês ingwang
tibaning takanira
Gathutkaca niyup aglis
sangking gêgana
mudhun asru ngêjlogi

ing pundhake Ôntarêja kering kanan
pinancat suku kalih
mu- // kanya tinêpak
kalênggak sru dhinupak
sumaput jungkêl ing siti
kantu sêkala
tan dangu nulya tangi

ngunggut-unggut jênggilêng tumêngèng wiyat
Gathutkaca tan kèksi
pêtêng wor ing ima
ngungun Dyan Ôntarêja
apa ta kang nyambêr iki
lamun gêlapa
dene katiga mêksih

yèn aja antuk êndhase Ôntarêja
sayêkti bilaèni
wau ing gêgana
Rahadyan Gathutkaca
eram dènira ningali
dene mungsuhnya
wêntala mêksih urip

nguwuh-uwuh Gathutkaca munggèng ima
si maling mêksih urip
kaliwat wêntala
lah dèn age nusula
mring ngawiyat sun antèni
padha prawira
rok bôndawala pati

yèn tan bisa maling dèn panggah kewala
iyèngsun kang ngudhuni
kagyat duk miyarsa
Rahadyan Ôntarêja
tumênga mungsuhe kèksi
awor ing ima
krodhanira tan sipi

hèh dene ki dudu gêlap nanging jalma
kang nyambêr marang mami
apa baya dewa
dene gêndhak sikara
marang ingsun mamrih pati
sandhangên uga
mêngko pamalês mami

aja nacat kewala prang ing gêgana
sun susul mring wiyati
Radyan Ôntarêja
sigra mêsat gêgana
Gathutkaca aningali
yèn mungsuhira
sumusul mring wiyati

Gathutkaca sigra niyup mrih mrawasa
mring mungsuh sangking nginggil
lumarap cinandhak
gapyuk candhak-cinandhak
rok rukêt anèng wiyati
kuwêling aprang
dêdêl dinêdêl sami

sarêng tibèng bantala parêng dèrèng wal
kuwêl walik-winalik
gêlut pêpulêtan
tumpang dugang-dinugang
gumulung gênti gumuling
bênggang gulimpang
tangi banting-binanting

rame dêkung-dinêkung dugang-dinugang
rok cêngkah silih-ungkih
ting barêkuh ngangkah
pêluk pokah-pinokah
bakuh tan ana kang kungkih
kakah-kakahan
kukuh samya ngukuhi

kuwatira kinumpulakên ing asta
wal singsal samya ngambil
kang palu-palu tal
wangsulnya parêng tandang
papag prang gênti ginitik
papag-pinapag
pur pupug palu salin

ujung dhêndha gênti tadhah gênti indha
kobèt babit-binabit
mundur dêr-idêran
dêdêr-dinêdêr gantya
pêpalu salin-sinalin
gêmpang suh sirna
tan ana kang nêdhasi

nêlasakên gêlar solahing ayuda
Sang Senaputra kalih
sami prakosanya
kuwat rikate samya
myang warnanira mèh sami
saingga kêmbar
prasamya ulat andik

ingkang kambah wana ing prang lir binabat
wrêksa ingkang kababit
ing dhêndha rug rêbah
kambah dadi jêrambah
ambêlasah bosah-basih
sato busêkan
Ôntarêja sru angling

hèh sirèku dewa apa ta manungsa
sapa aranirèki
dhapurmu sêmbada
têka nambuh ing aprang
Gathutkaca anauri //
ingsun manungsa
satriya Pringgadani

Senaputra iya Sang Rimbi atmaja
balik ta sira maling
dhapurmu sêmbada
têka duwèni tingkah
laku dhustha amatèni
datanpa dosa
marang wong tuwa mami

wus linarung layone ana ing palwa
têka arsa sirambil
sapa aranira
lan ngêndi pinangkannya
angakua mumpung mêksih
urip ya dhustha
Ôntarêja miyarsi

èngêt tyase ing wêlingira kang eyang
nalika mangkat nguni
lamun darbe kadang
arannya Gathutkaca
satriya ing Pringgadani
patutanira
lawan Dèwi Arimbi

Radyan Ôntarêja dadya ris saurnya
mêngko-mêngko dèn ririh
aja sira narka
yèn ingsun iki dhustha
anyidra marang jêng bibi
sayêkti nora
gon ingsun gawe bêcik

nguripakên jêng bibi tan wruh purwanya
yèn wong tuwa pribadi
sayêkti mung nêdya
agawe kabêcikan
hèh Gathutkaca sun iki
yèn sirakua
kadangira pribadi

patut sangking apsari dhasar pratala
Ôntarêja ran mami
Radyan Gathutkaca
amiyarsa lingira
nauri sarwi anggitik
nora rumôngsa
yèn duwe kadang mami

tinadhahan pêpukule samya êtal
sinaur radèn kalih
sadangune dènnya
têtakon-tinakonan
datan kèndêl dènnya jurit
ujungan dhêndha
pur pupug papag sami

ya ta waukusuma Wara Sumbadra
kagyat dènnya miyarsi
gurnitaning swara
nalika têmpuhing prang
sêdhêngnya gitik-ginitik
têmpuhing dhêndha
karya rêging wanadri

prabawa wor gurnitanirèng ampuhan
sindhung-riwut gumêrit
prahara ruhara
wor udan pôncawora
sato kabêrasat gusis
mawur sar-saran
ngungsi ing jurang têrbis

dadya wangsul lampahira sang lir rêtna
prapta gène kang jurit
sêdhêngnya duk lagya
rame ujungan dhêndha
sang rêtna giris ningali
dangu dènira
ngawasakên kang jurit

nora samar lamun kang putra kalihnya
satriya Pringgadani
Radyan Gathutkaca
lan Radyan Ôntarêja
sang rêtna ngungun tan sipi
arsa napiha
nanging ajrih mêrpêki

bokmênawa kasiwo ing pukulira
dènnya babit-binabit
dadya sang lir rêtna
nguwuh-uwuh kewala
sarwi ngawe sangking têbih
dhuh putraningwang
lèrèna aja jurit

dene kongsi nêmahi prang padha kadang
durung na kang nuturi
nanging tan kapyarsa
sang dyah panguwuhira
dènnya wus riwut ing jurit
sadangunira
ing prang gitik-ginitik

ngawasakên kang jumênêng sor mandera
ngawe astanirèki
Radèn Ôntarêja
apan sampun anduga
pangawene ingkang bibi
ing sêmunira
nyapih dènira jurit

yèn mêngkono mungsuh iki apan nyata
kadang ingsun pribadi
ya Si // Gathutkaca
ananging kaya ngapa
dènnya sru tan arsèng kami
dene rahadyan
Gathutkaca ing batin

mêksih kaya-kaya ing pandulunira
upamane jêng bibi
kaliwat dupara
wus seda yèn gêsanga
ananging yèn sun tingali
wênêsing cahya
wanudya ing sabumi

nora nana wong duwe cahya mangkana
liyane kangjêng bibi
ingsun duga nyata
si mungsuh pêngakunya
anguripakên kang lalis
saya waspada
nulya mucung ing jurit

