Bakda Subuh maksih rêmêng pajar gidib
sira Kae Kidang
Wiracapa Widaryati
kèndêl lawang paregolan

Dènnya ngatêr lampahe ngawirya katri
pangulu Sradênta
kinèn anuduh ing margi
kang nguntap kundur ing wisma

Bangbang wetan ing purwaka pajar sidik
rêpêt saput kisma
mèh raina anêrangi
kênyare Hyang Arunènjang

Angêrgancang kang ima malang malêngki
lêngkaning palangkan
langkung langêning wiyati
wèh wiyoga kang mahawan

Jayèngrêsmi Jèngraga Kulawiryèki
Nuripin Sradênta
pacalang panuduh margi
dulur margèng pagalêngan

Mandhadhar byar pracima ing mamadhangi
lir rarasing wastra
lulungsiran sri sumampir
seta rêta dadu pita

Apupulas tuturutan kang makingkin
kaujulaning kang
Hyang Kalandararsa mijil
antara angawistara

Bang sumunar majênar ngêningkên ratri
ngênani kanangrat
mahyas sing sèsining bumi
citraning patra katrapan

Rarambatan rumbut rurumput mahèr tis
tilas katêlêsan
liruntuning grana rungih
dyah katrêsan nêng-asmara

Ngidul wetan lampahe ngawirya katri
gya anjog ing marga
gêng taruntunan desaki
kadhang bulak pasabinan

Yata ingkang kèri Ni Rara Widuri
mangaranging priya
kamisasat sangêt agring
dadya gring edan kedanan

Andalêming gumuyu tumulya nangis
kakangmas wawi ta
mêngke ta uculna mami
êndi lèhku kêlan mangan

Ladèkêna angur matiya wak-mami
wirang jruk Pacitan
kang dangu sampun glis-aglis
barênga lan si Dilabrak

Botên sagêd kula pisah sawatawis
pêcah dhasmu pisan
bojo-bojoku pribadi
punika burat lan sêkar

Manggis duryan bok mangke manggihi tami
gih ayêm manjangan
gêmanda-rasa kêpruki
wong tri matur ngajak rangkat

Ni Widuri nyat-nyatan arsa lumaris
yèn ngadêg Ni Rara
angkag-angkug bokongnèki
ginrêdêg parèstri kathah

Ta hês ta hês kang kêrêp aywa glis mijil
sarêngan kewala
lan kula wêdaling mani
bok sing dangu punapa-a

Dene beda sêngkute kalih dhèk wingi
kalangkung akêlang
guthule kêncêng amêsi
ambakna bandha mamala

Dhuh dhokole cêlèk gobèr blotong sathim
satutup nêt mangang
rasane andubilahi
yang iyang dene sakeca

Sarta pakèkèyan Ni Rara Widuri
anglulukar sinjang
kudu wuda nora tapih
rinêjêng sanake kathah

Pan mangkana dènnya ngame andalêming
wus gumyah ing kathah
ewahe Rara Widuri
rama ibune sungkawa

Tumingal ing suta Ni Rara Widuri
dhêngglêng mring Jèngraga
wus kaocap sakathahing
wong jalu èstri mangkana

Ingkang rama Mas Dêmang Wirancanèki
tan bisa umulat
ring suta Rara Widuri
ingkang linglung kalanglangan

Dhinukunkên ganti-ganti nora mari
sira Kemas Dêmang
Wirancana langkung runtik
nèng pandhapa sakadangnya

Gangsul sêndhu matur ring paman Jèng Kyai
Kidang Wiracapa
dospundi paman Kiyai
prakawis wayah-andika

Sakalangkung sangêt kawirangan mami
Kae Jayèngraga
adamêl tiwasing urip
tate lagyannya majana

Tan katon wong Wirancana katon pitik
wau duk miyarsa
Ke Kidang Wiracapèki
kalangkung pangungunnira

Lon lingira kula tan sagêd nauri
kewala sumangga
gadarenane pamikir
sabab bêgjane priyangga

Inggih dipun usadakna ingkang bêcik
rèhning anak-anak
anandhang sakit kadyèki
wong tuwa abudidaya

Kras umatur yèn makatên Man Ngabèi
lilah jêngandiaka
kula pikire pribadi
sigra mojar mring renira

Hèh lah sira Mancanapura dèn-aglis
lan Singabancana
Wisancaka Wiryanjani
kalawan Si Mangunjana

Lah susulên dhadhayoh kang minggat mulih
Jèngrêsmi Jèngraga
kabèh padha konên bali
yèn tan gêlêm uwisana

Lamun gêlêm iya sun-kon anambani
marang putraningwang
ngong-têmpuhkên mring Jèngragi
amulya datan mulya-a

Lamun durung mulya tan ngong wèhi mulih
yèn tumêkèng pêjah
Jèngraga ingsun-patèni
kabèh wong samana ika

Dene lamun murina paman sru runtik
wus manira tekad
paman congkrah lawan mami
kudu dahuru lan sanak

Kae Kidang Wiracapa tan kêna ngling
sadhakêp kewala
pra kadang ing Galèk-sasi
sigra samya tur sandika

Sarêng mundur dandan prajurittan sami
matah pawong rencang
kang tate nguwisi kardi
olèh wong anglima endhang

Wusnya samya dènnira ngrakit prajurit
mara marang ngarsa
anêrang têranging tuding
punapa sampun rampunga

Timbalanta kinèn nyêgat kang lumaris
kang raka sru mojar
lah iya uwis dèn-aglis
tan dangu imbal-wacana

Pan kasaru wau ingkang nêdya prapti
Ni Rêtna Ginudah
samakta nitih turanggi
lan srênggalanya wayungyang

Manggung kuda prapta tritising pandhapi
para paman sigra
Wirabajra nyandhak wajik
Ni Rêtna mudhun sing kuda

Alon andikanira Rara Rinujit
yèki paran baya
dulune padha aruntik
kang rama aris ngandika

Ing purwane madya wasananirèki
hèh Wirancana
wontên punapi puniki
dene ta kadawa-dawa

Kakang Wirancana sira sun-tuturi
ya wêruhanira
Jayèngrêsmi Jayèngragi
katri paman Kulawirya

Nora kêna ko krokos ambêbayani
dupèh sira rosa
sugih kadang andêl jurit
ko kira tan gandra pira

Nadyan budiya kae wong têlung glintir
iku yêkti datan
kêna sira mêjanani
wong winongwong ing Hyang Sukma

Lagi jitus bae kinarubut jurit
mangsa kasorana
maksih mênang kang sawiji
tan watak giris ing baya

Jayèngrêsmi Jayèngraga
katri lawan Kulawirya
kapat lawan santrinira
duk maksih ana ing paran
kawêngèn nginêp ing desa
Têgarèn omah durjana
watara wong karo-bêlah
anukup sêdya miala

Wong karo-bêlah tan panggah
dèn-ijèn mring Kulawirya
daya yèn karo gêgaman
linawan kalawan tangan
suprandene nora nangga
wong karo-bêlah pan kalah
lumayu asalang-tunjang
siji tan ana anglawan

Turne padha wong dhug-dhèngan
wudhu jadhug wanèng baya
sakèhing jênggêr durjana
kang dêmang sakadangira
mangsa ta amadhanana
wong dur Têgarèn digdaya
prakosa benggol kabèhnya
prandene mawur sarsaran

Ingsun pemut marang sira
pituhunên jar-manira
nora wurung pindho papa
wirang wuwuh katiwasan
nuruti budi ruhara
yèn sira nora pitaya
mara coba ayonana
mupung durung lêpas paran

Maksih nèng wetaning Bendha
têka nora mulih aran
nora wurung sira lola
yèn labuh sira palastra
Kemas Dêmang Wirancana
kalangkung pakèwuhira
asêndhêt dènnira nabda
priye yayi karsanira

Rèhning ngong wrating susuta
larane ngomyang mangarang
tangane uga rayangan
linglung marang ingkang lanang
manira tan bisa nyawang
Rêtna Ginubah lingira
lah iya wus aja susah
ing larane sutanira

Ingsun kang angsung usada
mulyane si Widuri ka
aja sira walangdriya
Wirancana saurira
yèn mangkono karêpira
kewala ngong nuting sira
yayi apa sakarsanta
mulyane pulunanira

Ni Widuri kawlasarsa
Wirancana sakadangnya
wus lêjar tan ana susah
anganta mring Jayèngraga
myang Ke Kidang Wiracapa
lêga tyasira tumingal
marang kang arsa bramantya
ing mangke wus tan dadya tyas

Pinapas marang Ni Rêtna
Ginubah kang kinajrihan
Ni Rêtna aris ngandika
lah payo kang Wirancana
ngêndi gonne anakira
Ni Widuri ingkang lara
mangarang marang kang lanang
nulya samya malbèng wisma

Nèng gonne Ni Widuri ka
anèng pagêdhongan wetan
kinêkêp mring ibunira
jinagan pawong sanaknya
parèstri rubung tan têbah
angadhêp mring kang alara
nulya Ni Rêtna Ginubah
praptèng jroning pagêdhongan

Ni Widuri ingusadan
marang Ni Rêtna Ginubah
alon dènnira ngandika
lah mêngko bakyu mireya
sigra mire kang liningan
kang bakyu lan ibunira
lukar bênggang pangêkêpnya
sigra Ni Rêtna Ginubah

Anyandhak marang Ni Rara
ingudhar gêlunganira
Widuri mèsêm saryojar
adhuh kangmas Jayèngraga
yèn mêdal dhatêng ing jaba
ywa dangu-dangu kewala
nuli kundura ring wisma
wêlasana dasihira

Kawula tan sagêd pisah
inggih kangmas inggih kangmas
kang ibu êmbah duk myarsa
Ni Rara pangomyangira
kang ibu angling karuna
adhuh anggèr sutaningwang
katuwone sira rara
têka mangkono laranta

Rêtna Ginubah lingira
wus-wus aywa na karuna
ingsun kang angsung usada
sira nudinga kon-ngalap
sêmanggi gunung sayotnya
kara lan kêmbang karandhang
bokmas Wirancana sigra
anuding ngambil kang tamba

Tan adangu nulya prapta
sinungkên pan wus tinampan
Mas Wirancana lingira
ya mangsa bodhowa sira
warase pulunanira
nauri Rara Ginubah
ya wus aja sira susah
ing mulyane sutanira

Ni Rêtna Ginubah sigra
angambil jantuning tamba
saking gagêlunganira
ingkang sêkar gambir seta
winênyêtan sêkar krandhang
sêmanggi kinên nglawêta
pinuh pan pinêt toyanya
wus winor lan wawênyêtan

Sêkar krandhang gambir-seta
dèn têngakakên sirahnya
sru pinuntir rambutira
pucuking rambut kinarya
lantaran anuruh pudya
gya binènjèng netranira
tinuruh ing pupuh tamba
saking sapucuking rema

Ing ngêlèk-lèk netranira
kumêtèp pêdhês rasanya
Ni Rara agêronjalan
ngêrêng-ngêrêng ngêsah-êsah
dangu-dangu gya Ni Rara
Widuri anjrit karuna
sigra Ni Rêtna Ginubah
nuding kinèn mêndhêt toya

Sak jun kinèn anggrujuga
ingkang tinuduh agêpah
grujug mukanya Ni Rara
Widuri agulagêpan
sarya sru dènnya karuna
asasambat ibu rama
pêgat-pêgat mêlararsa
mulya nulya linuwaran

Ni Rara Widuri mulya
sabdaning Rêtna Ginubah
arum wijiling wacana
lah uwus kang Wirancana
nakira pan wus waluya
tan ana labêting lara
ramèbu lêga tyasira
kang putra mulya ngusadan

Myang Ke Kidang Wiracapa
Widaryati sukèng driya
myat kang wayah wus waluya
tan ana kang dadya manah
Ni Rara malih ngandika
lah ta wis Widuri sira
apapasatana wastra
Widuri matur anêmbah

Lèngsèr saking ngarsanira
rinangkul mring ibunira
gya kang putra pinasatan
wus angêjum remanira
kang ibu marwatasuta
ketang putranya waluya
wus pinasat ingukêlan
nulya umarêk ing ngarsa

Ni Rara Ginubah Rêtna
arum wijiling wacana
Widuri ingsun tatanya
priye rasane tyasira
sajroning karya rinêngga
ing satata palakrama
kang putra alon turira
tan wontên raosing driya

Kados tinangi anendra
dènnira apalakrama
ing solah kadya supêna
wus mangkana aturira
Rêtna Ginubah lingira
lah kakang Prawirancana
ing mangkya wus linampahan
ing mulyaning sutanira

Ing mêngko priye ta sira
aran wus lêbaring karya
Kae Mas Prawirancana
wacana mring arinira
Ni Rara Rêtna Ginubah
yèn parêng ramanta paman
manira yun-kalènggaran
mêmocung mring Galèkwulan

Lingira rum
Ni Rara Rêtna rinêmpu
lah ya sokur kakang
tan ana kang dadi pikir
pira bara ana sêmbulihe benjang

Duwe mantu
kang bagus priyayi lugu
kang prawirèng praja
manira numbang titilik
aywa susah sun-rewang-rewangi sira

Alon muwus
Mas Dêmang Wirancanèku
ya yayi Mas Rara
abangêt tarima-mami
sapa kang sun-arsa-arsa lyaning sira

Sadaya wus
kalangkung ing sukanipun
tan ana woding tyas
Ke Kidang Wiracapèki
lon ling marang kang putra Mas Wirancana

Lamun munggguh
ing karsa prayoginipun
luwaring sungkawa
karya sasabing akingkin
ing sadalu mangke pênêde kasukan

Ana nayub
lan sanak-sanak saumbul
kang trêsna tumêka
madhayoh sajroning kardi
dèrèng kongsi tinayubakên kasukan

Lawan sampun
katingal ewahing wuyung
cipta kawistara
kucêma wangun priyayi
pênêd kang suka-suka namur sungkawa

Alon matur
Mas Dêmang Wirancanèku
pan inggih sumangga
tar lênggana ing satuding
yèn makatên luhung lajênga kewala

Sami nayub
sadintên lawan sadalu
kang paman ris nabda
inggih kalangkung prayogi
nambung wuwus Ni Rara Rêtna Ginubah

Lah ya sokur
kakang kasukana nutug
lan sanak pra mitra
prapat bubundhêl desèki
lah wus kakang yèn padha raharjèng nala

Manira yun
mulih mring asramaningsun
Wirancana miwah
ramèbu samya jurungi
Wirabajra gupuh naoskên turangga

Sang Rêtna yu
anitih turangganipun
sigra lumaksana
srênggala ngijig nèng ngarsi
pan ingênêr ing wana kayanganira

Ingkang kantun
sami pagunêman rêmbug
sira Kae Kidang
Wiracapa Widaryati
Wirancana sagarwa sakadangira

Kang samya yun
mangun kasukan anayub
bokmas Wirancana
mring kang raka matur ririh
lamun parêng gonnira karsa kasukan

Luhung dipun
wandèkakên marmanipun
manawi putranta
nênggih Ni Rara Widuri
bokmanawi angot kèngêtan kang lanang

Lagya tungtum
manahnya sênggang mong wuyung
uga kalakona
sakit malih andalêming
datan wande dados wode tyas-kawula

Lingira rum
Ke Kidang Wiracapèku
gajêg bênêr sira
rêmbug manawa manawi
rèhne mutawatir pangêmonging putra

Ambiyantu
Nikèn Widaryati muwus
bênêr rêmbugira
yèn putuku Ni Widuri
myat wong nayub babêksan agêgambyongan

Abot wuyung
pindho papa têmahipun
angur winurungna
pirabara ari malih
yèn wus rapih pisan tan ana labêtnya

Datan ewuh
karya sukèng anak putu
Dêmang Wirancana
ngalulun kewala ngèli
ing rêmbuge rabinira kang mangkana

Alon matur
mring Kidang Wiracapèku
kawula punika
sumanggêng karsa sarèhning
tan lênggana darmi kumambang kewala

Rêmbagipun
putranta wande anayub
lamun parêng paman
kawula dalêm-lilani
sapunika mantuk maring Galèk wulan

Mapan sampun
tan ana ingkang kinalbu
ngaringakên karya
manawi benjing bèn malih
angandika Kae Kidang Wiracapa

Sumanggèng yun
yèn karsa budhalan kundur
Kemas Wirancana
anuduh kang para ari
hèh Mancanapura padha parentaha

Mring wong batur
kabèh konên usung-usung
payo abubaran
mulih marang Galèk-sasi
budhalêna kabèh pawong baturira

Pra ri gupuh
sandika samêktèng tuduh
lèngsèr saking ngarsa
angrukti barang pakarti
kathah angsale dènnya anambut karya

Yata wau Mas Dêmang Wirancanèku
pamit mring kang paman
myang kang ibu Widaryati
nuwun madal ing pasilan sanalika

Linilan wus nêmbah lèngsèr saking ngayun
sagarwa saputra
kang karsa kundur rumiyin
gumarudug jalwèstri ngiring bidhalan

Ingkang kantun
pra ari sadayanipun
angirit gotongan
bubuhan lir prapta nguni
tan cinatur kang samya labêt kasmaran

Yata kang mahawèng margi
Jayèngrêsmi Jayèngraga
katri Ki Kulawiryane
Ki Nuripin Asradênta
ing wanci wisan-karya
rararyan sandhap asêm agung
palegungan pinggir desa

Dhusun ing Karang-kêlampis
Ki Kulawirya ris mojar
Nuripin ngupaya-a we
dawêgan saking sajuga
sigra Ki Asradênta
muwus mangke ngong lumaku
kang dhawuh wong ing padesan

Nulya lumampah tumuli
tan adangu nulya prapta
Asradênta ing ngarsane
ing ngawirya aturira
naoskên we dawêgan
ngawirya katri anginum
dawêgan sawiji sèwang

Asradênta lan Nuripin
wus samya ngombe dawêgan
pinalathokan dêgane
winawar samya pinangan
Jayènmgrêsmi ngandika
man Asradênta Pangulu
nulaka ngriki kewala

Sêdhêng doh untaping margi
lan malih manira tanya
gunung ingkang katon kuwe
bêcik patute inèksan
Asradênta turira
alit sangêt angkêripun
tan wontên janma kang ngucak

Wasta ardi Rajêgwêsi
rumpil dêdêr dêging ngarsa
lan ana lungur kang rèpèh
sêtun yèn janma tirakat
praptèng kêndhitkewala
tan dumugi puncakipun
langkung nênggèking pancadan

Lamun kinêncêng sing ngriki
dede margine kang padha
kajawi saking Kalangbrèt
margi gêng kèh trusanira
wong grami myang pêwanan
Jayèngrêsmi lingira rum
ênggèh ngong tanya kewala

Lah uwus andum basuki
namung salam bêktiningwang
kalawan malih bêktine
ri kaaturêna marang
Ke Kidang Wiracapa

nulya samya sasalaman

Miwah marang Jayèngragi
Kulawirya sinalaman
pan wus linilan pamite
Asradênta lèngsèr sigra
mulih mring Lêmbuasta
pra ngawirya katri laju
mring Kalangbrèt kang sinêdya

Lêpas lampahirêng margi
ngambah wana tarataban
alèrèn pinggiring lèpèn
katoran sami asiram
ing wanci lingsir surya
samya salat wêktu Luhur
nèng têpi lambaran sela

Wus bakda dènnira mupit
Jayèngrêsmi lon ngandika
lamun kaparêng ing mangke
suwawi amurang marga
mring mara kang kaèksan
kawula ragi kayungyun
kêdah andhatêngi lampah

Marang arga Rajêgwêsi
dadosa misiling lampah
ing tirakat kangelane
inggih paman mrih supaya
panggirahing kirapat
ngrusuki maksiyatipun
bidêngah ngêndhih ngibadah

Winasuh kalawan budi
pinèpètkên ring apapa
walêsira sakamuktèn
dadya panaure suka
sukêre sumuruda
pami bêndho wêdhung kêthul
yèn sagêd lirip ing lampah

Tumungkul Ki Jayèngragi
karangsèng tyas kaluputan
wong tingkah wèngwèng balèndhèng
laminya lana don paran
akêlming ingkang raka
nuding budi arubiru
anggung kabèdhunging bedhang

Ing mangkya ciptaning kapti
dènnya sring nalar balasar
wus kinikis tanpa gawe
pan sumêdya minarènan
solah kang wus kalakyan
badhe nut raka salir hyun
nasoka sajroning nala

Ki Kulawirya ngling aris
mungguh binobot binabag
iya ing lêlakon kiye
agèsèh lamun rinasa
tan sêmbada ing lampah
lagi cilakaning laku
tirakat ati rakotan

Ambênêr karêpirèki
bêcik sinêmbulih lara
pinarakakên pakewoh
pinasah lawan kangèlan
pirabara yèn kaya
Jaka-slèwah critanipun
amoyang mêmati-raga

Nanging Kulawirya nênggih
amung bayari wacana
batinne wêgah tan sagoh
pan maksih karasa lara
guthule andrêwawas
sruwal ngêmbêr denning ilu
akêkat kadi wawulang

Ki Wirya ngling mring Nuripin
lah kapriye kono sira
rêmbug-rêmbuge wong akèh
Nuripin sêgu turira
e kajawi ta amba
dhatêng pundi purugipun
dhatênga ing awang-awang

Malah sampun mampar-mampir
mêdala ngarsa kewala
kalangkung rêmit rumpile
puniku yèn atur-kula
dhangan dhèngèn kewala
datan wontên ribêdipun
yèn ta sampuna kapalang

Dene sakit-kula kuping
tan kenging damêl lumampah
sawêg kopokên dalèwèr
blêbêgên myarsa gêndhèngan
bêng-bêng sakit talingan
yèn kenging kêdah midhukun
sabên dhusun linèrènan

Ki Kulawirya ambêkis
wong edan cangkême ngomyang
yèn lêkas muwus Di-lèngèng
kêmêndara-kêmêndara
marang sêmu sasmita
gutuk êlor kêna kidul
gutuk watu lèh dhasira

Binalang watu Nuripin
mak sruwêng Nuripin endha
ngling i i biyang mèh bae
liyana dhas priye mana
tan nganggo kira-kira
yèn aja-a èndha buncur
binalang watu samaja

Jèngrêsmi mèsêm ningali
Jèngraga gumuyu nabda
saiki Nuripin kiye
atandho sugih paitan
wêwadi kang winada
nora kêna ngêntut sêru
mangsa wurunga ginarap

Nuripin ing dina iki
budine ambêg wibawa
bobote sugih kamuktèn
duwe pangamêng-amêngan
Ki Kulawirya nabda
mulane sun-kudu mênthung
mring ngong sok kêmèwat-kèwat

Anggêgarap nyênyêmoni
ulate kêmêpak-kêpak
lir wong prênjana wuwuse
awignya mamangun wanda
wong dhapure lir kura
suprandene kumalungkung
si Di-pênthung alu lima

Samya agumujêng myarsi
marang kang samya paguywan
Jèngrêsmi ngandika alon
sumangga paman lumampah
alon-lonan kewala
gliyak sapikantukipun
nauri ya payo uga

Gya mangkat Ngawirya katri
marang Rajêgwêsi ngarga
nusup angayam-alase
praptèng sukuning ancala
nèng sêndhang salat Ngasar
bakdane salat gya laju
sumêngkèng ngarga gambuhan

Kêlangkung writing gunung
saking panjadan balêgêr watu
caruk curi paparang parung arumpil
watu kumalasa lunyu
lumut lamêdan anglèmot

Nênggêl sasêngkanipun
praptèng pênggik têngahaning gunung
anèng watu damar samya ngaring-aring
watu damar patutipun
lir êndhog satugêl mongol

Gênge patang pêrangkul
sakêmbaran sami alusipun
kadya wêsi waja sinangup sinangling
kasoroting surya gêmpung
mêlêng-mêlêng amêncorong

Gumilat kadya murub
kaujwalan nadyan siyang dalu
tiningalan kilêng-kilêng lir madhangi
minangka sakèthèngipun
pangandhêg wong sêdya layon

Ngawirya katrinipun
kandhêg nèng watu damar ing ngriku
datan bisa amucak bunciting wukir
pênggiking arga anggulu
tumiyung mayungnya godhong

Jayèngraga angungun
ngupaya marga kang mring mêndhuwur
ingulatan kanan kering lambung wukir
wontên sakêdhik dinulu
marga kêlangkung pakewoh

Angracak krikil watu
agêng alit alur ting pêndhukul
nulya Jayèngrêsmi lawan Jayèngragi
Nuripin Kulawiryèku
kang samya arsa angonjot

Anêngka inggahipun
mangkat gocèkan watu mêndhukul
Jayèngrêsmi lan kang rayi wus lastari
dilalah bisa anuntung
anganjat marga pakewoh

Ki Kulawirya wau
lan Nuripin tan bisa tut-pungkur
dènnya munggah anggriguh manah kuwatir
gujêngan watu mandhukul
marucut ambyuk malorot

Nuripin mèlu katut
katundhung arêp tiba kaglundhung
pan wus têlung landheyan inggilirèki
krakal watu mèlu luntur
rêgudug lorot mangisor

Samya andhèprok timpuh
wong ro kang kalorot ting karênguk
Kulawirya ngungun angling mring Nuripin
priye iki raganingsun
rada kawaon kabêndon

Majade rêmak rêmpu
wong kaplorot katanggor ing watu
kalunturan ing lungka wêdhi karikil
nora nyana nêmu wutuh
êndhasmu nora mêlopor

Nuripin angêcêmut
berkatipun mantuning pangulu
donganipun Ki Asradênta kang mawi
Ki Kulawirya asêndhu
edan kobêre mêmoyok

Priye kiye karêpmu
apa munggah manèh mèlu nusul
apa uwis nèng kene bae Nuripin
kang liningan aturipun
bok sampun ngriki kemawon

Mangsi sagêda nuntung
maring pucak punika mèh surup
candhikala dhasar margine arumpil
tan wande mangke kaglundhung
mindhak repot têmah poso

Yèn kula sampun mopo
kirang priksa yèn sampeyan ayun
Ki Wirya ngling nusula dhewe sirèki
yèn wus munggah rada dhuwur
sun-bandhêmi teka ngisor

Ki Nuripin malêruk
o ah dede pabênan puniku
yata wau Jayèngrêsmi Jayèngragi
kang nuntung puncaking gunung
ing wêktu sêmada rikoh

Apan tan ana ranu
dadya kewala amèt tayamum
lêbu sawusnya ngangkat salat Mahêrib
nèng sela kumalasa lus
kayoman ing kayu winong

Gêng-agêng kayonipun
kusambi trênggulun walikukun
baga bibis têkik kroya jaha jati
jêmpina lan sana sênu
pêtêng ayom arongrongkop

Ingkang samya awêktu
praptèng bakda Ngisa Witiripun
langkung dènnya angrahabi puji dhikir
paragat pamupitipun
luwar dènnya tata lunggoh

Anèng soring trênggulun
lambar sela kumalasa alus
Jayèngrêsmi angandika mring kang rayi
de paman Kulawiryèku
Nuripin tan ana katon

Paran tan mèlu nuntung
Jayèngraga alon dènnya matur
dugi-kula apan tan sagêd tutwuri
karantên pan marginipun
kalangkung nênggêl pakewoh

Rumpil karakal watu
kawula tan nyana sagêd nuntung
ingkang raka mèsêm angandika aris
layak iya yèn kadyèku
sru sokur-sun mring Hyang Manon

Rumangsa-a sirèku
kinacèk pangrêksanira Hyang Agung
pira-pira ginampangakên arumpil
kudu anyêntor têpakur
marang ing Hyang Maha Manon

Mungguh ngaurip iku
tinitah ing dalêm dènnya nêngguh
upamane lir kitri tinandur pinrèh
wohe kêna-a ingundhuh
marang kang nandur mrih tuwoh

Ana pamalêsipun
si kitri mau marang kang nandur
nora ngilangkên baune ki tani
aja kaya kayu sêrut
tinandur tan bisa awoh

Ki tani tunanipun
kang tinandur tan kolur wohipun
ya wong nora bisa anêmbah ing Widdhi
pinamakkên kayu sêrut
sêtun gawene tinêgor

Tiwas têmên tinuwuh
nora wêruh marang kang anuwuh
sira iku wus sêdhênge mêmarèni
ing galat kang wus kabanjur
sigêgên aja kêblaso

Tanpa gawe dinarus
wah mangkono ta kêna ing ngaru
nora kêna ing urut dèn-bobolèhi
ingalah kalawan wuruk
lwih anggêpe anggon-anggon

Jayèngraga tumungkul
karaos tyasira kang wus luput
lir ginirah jrênihira awiwinih
barêsih galih tan guluh
sinuluha wêktu êloh

Ing wanci têngah dalu
samya mapanakên anunungku
kawiridanira salsilahing dhikir
amupit marang Hyang Agung
arahab dikir sinêntor

Kongsi ing wanci bangun
pajar gidib laju wêktu Subuh
bakda salat pupuji kongsi byar enjing
sunat Luka sawusipun
Jayèngrêsmi ngandika lon

Lah wus payo amudhun
matur kang rayi sumanggèng kayun
gya tumurun saking pupucuking wukir
alon agujêngan watu
lêstari mudhun praptèng sor

Asasalaman gupuh
lan kang paman Ki Kulawiryèku
myang Nuripin salaman gupuh ngabêkti
samya bagyanan rahayu
Ki Jayèngrêsmi nabda lon

Suwawi paman laju
ngupaya kang anjok margi agung
satibane kewala anuting margi
Ki Kulawirya jumurung
anjurudêmung saking gon

Yata laju alêlampah
anapak lêbak pupundhung
anêtêr lunguring gunung
anasak wana wulusan
marga kèh dèrèyanipun
tambuh kang tinut simpangan
asring kalurung kapaung

Katundhuk wong dhadhampalan
jalwèstri mèt godhong kayu
tumingal ring kang lêlaku
anarka lamun kasasar
dudu paraning dêlanggung
wong dhadhampalan sru mojar
baguse dika puniku

Jêng têng pundi pinaranan
Ki Kulawirya amuwus
ki sanak rika tutuduh
manira tan pati dhamang
dalan kang anjog marga gung
mangetan ingkang ngabanar
kang kambah kèh wong lumaku

Kang tinanya saurira
dika bali malih ngidul
joge kang dhatêng marga gung


ngetan mring Kalangbrèt rawa
ngawirya tri sarèng muwus

Lah gèh kisanak manira
katulung tuduh dêlanggung
kalangkung tarimanipun
wus paman andum waluya
ngong wangsul ngênêring Kêpuh
jinurung gya nulak lampah
satêngah onjod dohipun

Praptèng Kêpuh joging marga
samya lêjar tyasira wus
manggih marga gêng lastantun
mangetan lampahira gya
sring papaganing lêlaku
kaoran bêntèring surya
non dhusun pêdhak marga gung

Nimpang raryyan soring nangka
angèrêkkên suku rapuh
ana wong mikul waluku
mulat ring kang lagya raryyan
amire sèlèh waluku
mundhuk-mundhuk marêk ngarsa
sarwi ngusap-usap bau

Nêmbrama dalêm katuran
ngawirya katri sumaur
ênggèh sami-saminipun
lah paman manira tanya
kang pundi prênahipun
krajaning Kalangbrèt rawa
ingkang tinanya sumaur

Inggih punika kewala
ngalèr-ngetan jêbulipun
Kalangbrèt karajan agung
ananging kula pitêdah
ing lampah prayoginipun
kampir dhatêng padhêkahan
kang winastan dhusun Gubug

Padardi ngungkang bêngawan
ardi Purwa namanipun
pan wontên pandhitanipun
èdi wruh dèrèng winarah
Sèk Ekawêrdi rannipun
pan dadya patakonan
punapa sasêdyanipun

Barang kang tinakèkêna
jalwèstri tan ana wangsul
wong pundi-pundi mariku
Jèngrêsmi mèsêm andika
sun-trima tuturirèku
dhasar manira ngupaya
pandhita ingkang linangkung

Sarwi sasmita ring paman
pandhita ingkang tinutur
panuju ing wastanipun
kalêbu cacahing mitra
-nira kang-rama ing dangu
mangkana malih ngandika
wus paman ingsun mit laju

Anulya mangkat lumampah
mangetan anut marga gung
anggênggêng ra-ara luhur
bêbangkan wana trataban
tinugar têgal tinunggu
tumuruning kakêndhêngan
lingsir surya wêktu Luhur

Mararyyan anèng ing sêndhang
samya kadas salat Luhur
sabakdanira awêktu
gya umangkat alon-lonan
rèrèdhon rapuhing laku
tan pati rêncang ing manah
wancyarsa raryyan awêktu

Bakda salat gya lumampah
wus katon ing desa Gubug
angungkang pagêr kali gung
têmpur lan bênawi Rawa
plabuhan ro sirahipun
rêbut sirah lawan nujang
sirahe plabuhan agung

Ngandhap Ngasar wayahira
mararyyan sor mandera gung
mumucang ngawirya têlu
Jèngrêsmi aris ngandika
Nuripin sira sun-tuduh
mangsuka maring padesan
takona ing wismanipun

Sèk Ekawêrdi rannira
Ki Nuripin mèntar gupuh
malbèng padesan ing Gubug
têtakon mring wong padesan
kang tinakèn sauripun
Kae Sèk tan ana wisma
taruka nèng Purwa gunung

Lamine pan wus rong candra
Ki Ekawêrdi nèng gunung
nèng ngrika panêpènipun
yèn wontên sêdya prapta
kewala nusul ing gunung
sawusira tinuturan
Nuripin anulya wangsul

Umatur sasêjarira
Jèngrêsmi aris amuwus
yèn mangkono turirèki
lah ya payo pinaranan
ênggonne patrukanipun
mangkat saking parèrènan
nut padhadhahing dhusun

Angalèr-ngilèn lampahnya
asri patêgalanipun
pagêr rinisig ing wuluh
ngêmohi kang pala-simpar
sangkêp jajangananipun
mawarna akakêdhokan
ambanjêng pagudhènipun

Anêtêr manjating arga
alit ardi purwa patut
wus cêlak pawismanipun
kang sêdya prapta mararyyan
samya mucang soring nyamplung
Jayèngrêsmi ris ngandika
Nuripin sira sun-tuduh

Têmuwa marang ki tuwa
manira ayun papangguh
santri Nuripin agupuh
minggah mring pawismanira
tan adangu nulya têmu
umatur talètèhira
ing samula-bukanipun

Kang myarsa jar suka nabda
kinèn angaturi gupuh
Ki Nuripin sigra wangsul
matur mring bêndaranira
ingaturan kinèn laju
kang ingaturan agêpah
kadya kinanthi tyasipun

Amanjat pagagan gunung
pèpèrèng tinêgal asri
pinatut abêbanjaran
sêdhêng trumrunaning kitri
ngêmohi sadayanira
kèh sabate samya dhangir

Ki Sèk Ekawêrdi lungguh
nèng srambine suro alit
awilis winêlit anyar
pinaningrat gumarining
pan ginêlaran kalasa
pandhan pacar bangka putih

Amanggil pra sabatipun
kinèn awèh wêruh maring
rubiyah lan putunira
sawiji èstri yu kuning
ingugung sakarêpira
wasta Ni Rara Muryati

Kinèn samêkta susuguh
kang liningan mèntar aglis
mring desa awèh pratela
yata kang sêdya mêrtami
praptèng kori babêthèkan
Ki Sèk mulat ngawirya tri

Ki Sèk Ekawêrdi gupuh
angudhuni ing palinggih
kang mratamu uluksalam
sinauran salamnèki
ngancaran lênggah paningrat
ing surambi suro asri

Rahap sasalaman gupuh
ngawirya tri ganti-ganti
binagyan ing karaharjan
winangsulan kramaning sih
rèh patêmbèning pagutan
Sèk Ekawêrdi lingnya ris

Tabêt paguting pandulu
ing pundi sasanèng wingking
ing ngayun ingkang sinêdya
lan sapa sintên pinuji
ing paparab katrinira
kang sudi sumêdya kampir

Jayèngrêsmi lingira rum
têtanya pawingkingmami
tanah ing pawintên sowan
pradikan dhusun sawiji
ing karajan Wanamarta
lampah-kawula puniki

Ingutus sudarma nêngguh
inggih kinèn angulati
kadang tuwa alêlana
nis kalane madya ratri
awasta Sèh Amongraga
tanwrin gyannya sanèngnèki

Ngong-ulati angalangut
angayam-alas wanardi
kang sudi mastani aran
apanêngran Jayèngrêsmi
ri-kula ran Jayèngraga
lan paman Kulawiryèki

Pan inggih wuragilipun
Jêng rama kiyai Bayi
Panurta ing Wanamarta
pradikan Wirasabèki
wangsul palakramèng sêbda
sintên kang sinambat wangi

Kae Sèk lêgawèng wuwus
bagus tatanya ring mami
kang sudi mastani reyang
Ki Sèk Datuk Ekawêrdi
nakmas mangke ta mangke ta
ingsun myarsa jarirèki

Èngêt manira ing dangu
Kae Bayi Panurtèki
dhêdhukuh ing Wanamarta
duk maksih nènèman sami
mitra-manira sabaya
-pati golongan angaji

Kae Bayi Panurtèku
kala maksihe taruni
arane Mas Arundaya
dadya pambataking santri
santri kèh bapa ambiyang
mring kakang Arundayèki

Anakmas kalinganipun
putrane kakang Kiyai
Bayi Panurta Rundaya
nukuli asigid-sigid
manira angawu krama
marang si kakang Wuragil

botên anyana sarambut
kalamun sami pinanggih
anakmas kalawan kakang
Wuragil Kulawiryèki
kang sinambrama sukèng tyas
Kulawirya gumuywa ngling

Inggih sami bêgjanipun
Dhêdhatuk Sèk Ekawêrdi
pinarêngkên ing Hyang Suksma
panggih putranta lan mami
ris nauri inggih ta lah
datan nyana tan andhipi

Sarya ngling mring sabatipun
kinèn ngènggalakên aglis
sugata maring padesan
kapêthuk tan dangu prapti
Rubiyah lan putunira
Ni Rara Muryati nênggih

Angirit jodhang susuguh
rinukti ing wismanèki
nulya kinèn nyaosêna
pawohan myang wedang kopi
lawan ingkang sasêgêran
sira Ni Rara Muryati

Angadi-adi rupa yu
asinjang limar kêtangi
kêkêmbên gadhung cêlêpan
pinrada kumudawati
walêr tasik lêlamatan
asêngkang panunggul siji

Kalpika mirah lan tajug
awida kalêmbak-minging
agêlung pare-karantas
sasolahira kinardi
asèdhêt wanguning kênya
liringe anjait ati

Naoskên pawohanipun
Jèngraga kabrêbêt liring
sumênut tyasira kontrag
kadaut manising lungit
samya kumêpyuring driya
paguting netra mranani

Jèngraga raosing kalbu
kagropak amokak-makik
jêjêgi ganjêl tuwêkal
wêkêle akuwal-kuwil
kongkêl wêlakaning wingwal
kinawal sabiling galih

Ni Rara Muryati rikuh
kabajong ciptaning liring
lir anon gawar larangan
tyas kuwatir kêtir-kêtir
kèngêl kabêntusing tingal
kungsul graitaning galih

Wusnya naoskên sang ayu
mundur gupuh anunuding
mring rowang ngangkat rampadan
sira Ni Rara Muryati
anangga kêndhi pratola
sasolahe karya brangti

Sêmbada pasêmonipun
sapantêg sèdhêt mantêsi
amanis suluh wadana
sêdhêng amêpêg birai
misih sangkrip ningit tingal
tan pati paguting liring

Sapraptanira ing ngayun
wau Ni Rara Muryati
naoskên dhahar rampadan
andharik piring sinaji
jongok siduwa andhêngklang
gêlung lukar mêmak wilis

Ngêlowong lungsèning gêlung
gêlung maksih ngukêl asri
angulêr-jêdhung kawiwal
ana puspitaning wèni
mêlathi wigar rarasah
kasangsang rema sawiji

Gêtêr-gêtêr lir mèh runtuh
malathi akanthil-kanthil
Jayèngraga kagigalan
tyasira kèngguh kagimir
myat malathi kang kasangsang
ing rema saêlêr kanthil

Asêbêl sabiling kalbu
mulat ring Rara Muryati
kang sêdhêng rêspatinira
awèh wigênaning ati
Jèngraga micarèng nala
dudu rasane raryyèki

Wangune karya wulangun
abêncah rasaning ati
larang liringe pasaja
asingit lungiding wadi
kawadakaning sasmita
asêmu kukuh ngangkuhi

Mangkana dènnya tata wus
mundur kapaguting liring
tyas lir panjang putra tiba
pacangkinganing kabanting
ing sela rêngkulu ambyar
kumêpyur kalihe sami

Rara Muryati wus mundur
karikuhan lampahnèki
kakrubyukan dening sinjang
dadya magêr-timun ririh
saparan tinuting tingal
marang Kae Jayèngragi

Wus andhèr saosanipun
Ki Dhatuk Sèk Ekawêrdi
nyarakkên ing tamunira
sumangga sami wêwanting
agêpah ingkang ngaturan
tuturuh dan lêkas bukti

Kang nadhah sami pikantuk
dhasare lampah kalantih
mirasa raosing nadhah
anutug dènnya abukti
wus mangkana aluwaran
Ni Muryati angladèni

Bubucu tinarik mundur
sinungkên marang pamburi
Nuripin pan winarêgan
nulya dhadharan mangarsi
wowohan myang lah-olahan
ngancaran nyanyamik sami

Angalap sasênêngipun
ing wanci wus tunggang wukir
ngaturan sami akadas
sêdhênge wêktu Mahêrib
para ngawirya agêpah
marang pawariyan aglis

Samya ngambil toya wulu
Jèngraga nulya ngadani
ing kapti sêmu pinasang
angungkung swara rum manis
angalêp lêpas kumandhang
kêrkêling ngukêl kinardi

Supayanira rinungu
marang Ni Rara Muryati
dènnira adan maro tyas
linandhung kalimah titis
maknane tan asub Allah
swara ning mring Ni Muryati

Muryati nora ngrurungu
swarane adan kal sih
mêntuling swara nyêntug tyas
lir sari pinurwèng warih
gagasing driyasmu brangta
-nira Ni Rara Muryati

Solahe sinamur-samur
samar kauningan isin
katêmbèn pinurwèng tingal
ring priya winawèng kingkin
tyasira awirangrongan
mangarang mring Jayèngragi

Tan cinatur solahnèki
Muryati dènnya wirangrong
ingkang samya salat sawusipun
adan sunat sami
wus sunat kinèn kamat
nulya rangkat prelunira

Ki Datuk Sèk Ekawêrdi
nabda ngancarani alon
suwawi anakmas ingkang sêpuh
andika ngimami
ingancaran mangarsa
Jèngrêsmi mopo pinêksa

Anulya Ki Jayèngrêsmi
majêng angimami gupoh
nulya traping niyat sakalangkung
pasêkatirèki

mat kasare tan sumêlang

Kalimah sakathahnèki
miratje tan na winaot
sêmbada swaranya manis arum
Ki Sèh Ekawêrdi
micarèng jroning nala
sanyata lamun ngulama

Nutug praptèng bakda Mahrib
laju wêktu Ngisa rêko
têkèng bakda wasananira wus
mung sunatnya Witir
sawusira paragat
salawat asasalaman

Nulya wangsul gyannya malih
mring surambi tata lunggoh
pan wus rinumatan suguhipun
dhadharan mawarni
ingancaran nyamikan
angalap sasênêngira

Jayèngrêsmi ngandika ris
mring Sèk Ekawêrdi alon
kawula angalap bêrkahipun
wuwulang ing mami
masalah ing agêsang
pratikêle kang utama

Sèk Ekawêrdi nauri
dhuh anak wong bagus anom
dene lir sasawat balang kayu
atanya ring kami
tur anakmas wus wus-man
mangsa niliba ing rasa

Sarèhning mupung kapanggih
sarta katêmpuh ing dhaplok
wikan kalêrêsan ing pitutur
namung lothung ugi
dongènge wong atuwa
lamun piniriting nala

Ing dalêm gêsang puniki
wajib tyas keblat anggeyong
maring kadadeyan kang linuhung
kamulyane urip
lan kamulyaning pêjah
kang bisa ahli sawarga

Dene gêgèyongan inggih
keblate budi kang manggon
mungguh pangawula kang wus sinung
ing kalih prakawis
ngawula ing narendra
lan ngawulèng tyas priyangga

Lire ngawula ing ati
prasasat pangawak Manon
wong ngawulèng driya tansing minggun
pakarti liyaning
aja anungku-nungge jiwa
kewala ing dhèwèkira

Kang dungkap pratomèng kapti
osiking tyas kang linakon
tan sumêdya cidra rèhning kalbu
tan pilih tan wigih
angratu mring budinya
nadyan tumêkèng apapa

Datan pati dèn-singgahi
tan ketang pringga pakewoh
wus nikmat priyangga datan keguh
marang ika iki
mung badan tinuhonan
pangawulanirèng driya

Wus mutakik badan budi
beda lan salumrahing wong
tan kêna minajat ing tumuwuh
kawulaning Widdhi
panggayuhing kasidan
ihtiyar ngajab jalaran

Samya ngudi ing kadadin
mrih babaran kang kinaot
Kae Kulawirya alon muwus
mring Sèk Ekowêrdi
kadi-punêndi lirnya
ngèlmu ngawulèng narendra

Ki Datuk Sèk Ekawêrdi
lon dènnira miraos
kang wus linampahan anak-putu
kang samya sêdyabti
ngawula ing narendra
myang bupati rangga dêmang

Tan prabeda ngèlminèki
tatakramaning sila-ndon
sakathahe mitra pra nèm-sêpuh
wruh witing nagari
janma garba sumandha
ulah ngèlmi praptèng praja

Kang nèm-nèm ngong-pituturi
jarwèng nganom maksih cotho
liring cotho tuna sarwa kadung
durung kèh luwangi
tujêming duga-duga
beda kang wus sêpuh lirnya

Liring sêpuh anyêpuhi
kenging ingêpuh wong anom
nyawabi sadaya milanipun
wong tuwa puniki
ingkang atawêkal
tawa-tawa pantêsira

Kakêna tinuwi-tuwi
mring anak putu sêdya-non
lamun lan mangkana datan mungguh
jênêng wong tuwa tuwèking
apan dadi tutuhan
tinutuh tan bisa warah

Ngandêlkên kèh dinanèki
tuwa dhaplok mègok-mègok
iku tuwa ampas kêmpus-kêmpus
wus luwasing kardi
mangka ing jro suwunga
iku wong cupêt budinya

Duk anom tan purun ngaji
ngandêlkên awake bèndhot
tan mikir satuma ulah ngèlmu
batin tan praduli
amung eca amangan
tan etang wêkasing gêsang

Namung ngetung sapucuking
ilat sapucuking dhogol
tan nêdya elinga jroning kalbu
rip wêkasan mati
nèng donya lir sasanjan
tan bêstu anom myang tuwa

