sèwu dina Dyan Ayu Rêtna Jinoli
gêrah nulya seda
pamêtak ana ing jawi
datan nunggil lan kang raka

kapitunan dènnya datan darbe siwi
garwa saking Tuban
gêrah lajêng angêmasi
anênggih lajêng pinêtak

garwa saking Gêbanganom anututi
gêrah lajêng seda
garwa tiga angêmasi
pinêtak jawi sadaya

putranipun panêmbahan ingkang kalih
wus nama Pangeran
Dyan Tirtakusuma nami
kasêbut Pangeran Têngah

Radèn Kulup Pangeran Dagan kang nami
Radèn Momok ika
ingkang sêpuh datan apti
jumênêng nama pangeran

Radèn Momok amung donya dèn sênêngi
kalangkung sugihnya
ing nguni wus nuwun idi
ing rama sang panêmbahan

duk samana Pangeran Têngah tur uning
mringnagri Mataram
sedane rama lan wibi
tumruntun sami palastra

karya ngungun galihira sri bupati
ketang trêsnanira
marang kadang wrêda èstri
lan ipe sang panêmbahan

Radèn Momok samana tan darbe siwi
pan wus karsaning Hyang
pêpancinira pribadi
saking jinurunging donya

Sang Pangeran Têngah wau wus sêsiwi
jalu mung sajuga
apêkik ingkang suwarni
Dyan Amir ing namanira

wusnya supit anulya kinèn akrami
pikantuk Madura
buyut sultan sang suputri
Dèn Ajêng Hayat kang nama

Radèn Amir sampun pinaringan nami
dening ingkang rama
Tirtamênggala sang pêkik
atut rukun lawan garwa

wus binoyong maring Landhoh apêpanti
wau Pangran Dagan
jalu putrane sawiji
warnane bagus sêmbada

ingkang rama nênggih sampun paring nami
Dyan Iskak kang nama
wus supit nulya akrami
pikantuk garwa Samarang

naking sanak pulunan saking ing wibi
sutaning nangkoda
sugihira anglangkungi
kasusra nagri Samarang

garwanira Dyan Iskak wau kang nami
ran Rara Sulbiyah
nalikanya dèn boyongi
akathah bêbêktanira

sinjang kêling arta perak miwah rukmi
sadasa gotongan
sakala lajêng asugih
nênggih wau Radèn Iskak

putra jalu tinumbas dhatêng pawèstri
lajêng damêl bôndha
Radèn Iskak ngalih nami
Pangeran Natakusuma

ênêngêna nênggih wau kang winarni
agênti kocapa
wontên tiyang dagang grami
kang wisma nagari Wôngga

lèrèh mondhok lèring dhusun Landhoh nênggih
anèng ngara-ara
tiyang Wôngga Sokawati
ing ngriku lerehanira

saking kidul bêkta bawang nilawrêdi
winade Juwana
mantukipun bêkta trasi
winade dhatêng Mataram

tiyang Wôngga sampun mantuk sing Juwani
lêmbu tigang dasa
lèrèh ngara-ara nguni
sarêng dalu tan wuninga

ambên cucal cinolong ginigit anjing
enjang arsa bidhal
ambêne ical satunggil
dadya kandhêg lampahira

kêpalanya ingkang minôngka nglurahi
nami Sôntawignya
malêbêt ing Landhoh nênggih
marêk Jêng Pangeran Têngah

sampun prapta anèng ngarsa atur bêkti
matur mêlasarsa
manawi inggih marêngi
pan saking karsa paduka

amba nuwun wacucal mesa sakêdhik
satêbah kewala
panjangipun kawan kaki
kinarya ambên momotan

wau dalu ambên binakta ing anjing
mung ical satunggal
karya cothoning agrami
asangêt panuwun amba

Pangran Têngah pangandikanira aris
pundi wismandika
ing dhusun napa nagari
Sôntawignya aprênata

dhuh pangeran wisma amba ing nagari
ing Wôngga pradikan
amba dagang brambang gusti
amba sade mring Juwana

wangsul amba akilak gêrèh myang trasi
yèn nyipêng kawula
salèring dhusun puniki
ara-arane kang wiyar

cakêt balong ngombèkakên lêmbu gampil
miwah yèn angguyang
mila sabên anèng ngriki
pangeran nulya ngandika

dhatêng sabat Praya abdi kang nèng ngarsi
lah sira jukukna
Praya walulang sathithik
anaa têka satêbah

abdi Praya umentar nulya angiris
panuju cucalnya
maesa dhungkul dèn iris
pan lajêng dèn paringêna

dhatêng tiyang Wôngga sampun dèn tampani
anulya pamitan
pangeran sampun nglilani
wusnya mundur saking ngarsa

Sôntawignya wus panggih kônca kang grami
anèng ara-ara
lêmbu lajêng dèn momoti
cucal dhungkul ambênira

nulya bidhal sadaya lêmbu nèng ngarsi
lêmbu tigang dasa
sadaya dipun gênthani
arame suwaranira

ting kalênèng gêntha wontên agêng alit
sêlur lampahira
lare angèn kèh ningali
arantap samarga-marga

datan kocap lampahira anèng margi
sampun praptèng wisma
ing Wôngga sadaya sami
kocapa lêmbu satunggal

nulya ngamuk momotane kocar-kacir
kantun cêkathakan
taksih kanthil anèng gigir
lêmbu kadya katempelan

mlajêng ngalèr ngilèn ngidul ngetan nênggih
binendrong ing kathah
wontên ingkang nyanjatani
datan busik wulunira

pangamuke lêmbu saya anêmêni
nunjang miwah nyundhang
akathah tiyang kang kanin
lêmbu lumajêng mring wana

tinututan sadaya datan nguntapi
sêrap wayahira
tiyang sami wangsul mulih
tan kawarna dalunira

sarêng enjang Sôntawignya matur maring
ing bêndaranira
Pangeran Wôngga winarni
duk prapta anèng ing ngarsa

gya umatur purwa madya wanasaning
duk nuwun wacucal
anèng Landhoh kongsi prapti
jêng pangran ngungun gya dhawah

dhatêng dêmang rôngga bêkêl lan ngabèi
kinèn ngupayaa
kang lêmbu malbèng wanadri
samana sigra budhalan

samya bêkta sanjata tumbak lan kêris
kadya nglurug pêrang
wana dipun kêpung nuli
tiyang kathah samya surak

lêmbu kagyat janggirat akirig-kirig
macicil netranya
lajêng nêmpuh amburoni
binendrong waos sanjata

pangamuke kang lêmbu saya mawrêdi
sarosa agalak
kathah ingkang nandhang kanin
dadya mundur barisira

kèhing janma giris ajrih dipun sundhang
kang samya nandhang kanin
sami ginotongan
karinira tan arsa
mapagna têmpuh ing sapi
barisanira
samya prayitnèng wèsthi

wayah asar kang lêmbu sampun asayah
kengingnya dipun jaring
kabêkta mring wisma
katur dhatêng jêng pangran
cêkathakan taksih kanthil
pangran dhawuhnya
pan kinèn bukak aglis

gya binukak cêkathakanira nulya
pangeran dhawuh nuli
dhatêng Sôntawignya
hèh mara sanjataa
Sôntawignya nyandhak aglis
sênjatanira
lêmbu kenging ngêmasi

Jêng Pangeran Wôngga alon andikanya
Sôntawignya puniki
apa krananira
pasah sira sanjata
maubinendrong ing bêdhil
nora tumama
kongsi nêlasna mimis

Sôntawignya wau alon aturira
kawula kintên gusti
cucal ambênira
kados sagêd digdaya
gèn kula nuwun rumiyin
dhatêng Jêng Pangran
Têngah ing Landhoh nguni

jêng pangeran nulya dhawuh mêndhêt kuda
nulya dipun kalungi
cucal ambên ika
nulya dipun sanjata
kaping gangsal datan bucik
kinèn anumbak
tinitir tan nêdhasi

dipun pindhah kinalungakên maesa
binendrong dèn bêdhili
pan inggih tan pasah
pangeran dhawuh sigra
cucal lajêng dipun bagi
samêrang-mêrang
nênggih agêngnya sami

sampun radin dinum dhatêng tiyang Wôngga
kinarya jimat sami
kabuntêl ing sinjang
kangge supe sadaya
wontên kang kinarya angkin
ulêsnya pêthak
samya pinundhi-pundhi

antarane wontên ing satêngah wulan
katur Sultan Mantawis
parêngnya jêng sultan
saking aturing wadya
Pangeran Wôngga tur uning
mring Kangjêng Sultan
Agung nagri Mantawis

aturira wiwitan têkèng wêkasan
Sultan Agung gya nuding
gandhèk pamajêgan
sakawan kathahira
ingutus mring Landhoh mundhi
nawalanira
sang nata ing Mantawis

Sultan Agung alon ing andikanira
mantri sira sun tuding
marang Landhoh desa
paringna kang nawala
Tirtakusuma puniki
jabaning layang
tuturna anak mami

lulangira kêbo dhungkul lan sungunya
sun pundhut mring Mantawis
sira gawa pisan
sartakiriman ingwang
ganjaran rong adêg iki
pangagêm ingwang
paringna putra mami

wis budhala saiki bêcik kinarya
lumakua nèng margi
wus mundur saksana
gandhèk mundhi nuwala
miwah babêktan nulya glis
mantri sakawan
prasamya nitih wajik

kalih dasa rencangira ingkang dharat
gêgancangan lumaris
kawan dintên prapta
inggih Landhoh kang desa
jêng pangran kagyat ing galih
wontên caraka
saking Mantaram nagri

wus ngacaran caraka lênggah satata
Pangeran Têngah aglis
marêki kang lênggah
cakêt gandhèk kang duta
ngapurancang anampèni
ingkang nawala
sri nata ing Mantawis

pinijêt nulya binuka
sinukmara jroning galih
mangkana wêdharing kata
iki ta nawala mami
sing ramanta sang aji
ing Mantaram Sultan Agung
kawasa ngabdurahman
panata gama sayidin
kalokèng rat mêngkoni talatah Jawa

lyan puji pandonganingwang
wêruha ing putra mami
Rahadèn Tirtakusuma
satriya anom apêkik
ingkang sênêng amungkim
ing desa Landhoh pinunjul
têtelambêg sudibya
titi ing panggawe sukci
narambahi sakadang kawulawarga

sawuse pandonganingwang
wêruha ing putra mami
nalika tanggal limalas
sajroning pasa kang sasi
sira katêkan yêkti
wong ing Wôngga dagang lêmbu
kang aran Sôntawignya
minta walulang sadêmi
mung satêbah kawan kaki panjangira

manawa lêga tyasira
lulang turahane nguni
ingsun pundhut mring Mantaram
dalah sungune kêkalih
aja kaliru kaki
kang sun pundhut lulang dhungkul
sarta sungune pisan
gawakna utusan mami
saisihe lulang dhungkul gawakêna

kajabane karsaningwang
iki ingsun akêkirim
sapangadêge busana
kêris sapêndhoke mantri
dhêsthar lawan kulambi
sabuk gêdhog sutra alus
kampuh lan jarik ômba
èpèk renda lawan brêci
iya iku lorodan agêmanira

wus titi punang nawala
tinulis ing Rêbo Lêgi
wolu likur tanggalira
anênggih Sawal kang sasi
pinuju ingkang warsi
Êdal taune lumaku
sêngkalanirèng warsa
kirim blônja ingkang rayi
limang atus pitung dasa pitu ika

Pangeran Tirtakusuma
sarêng maca ingkang tulis
sinukmèng jroning wardaya
kadhadha sarasa sami
marwata sukèng galih
mring kang rama Sultan Agung
dene paring busana
rong pangadêg agêm aji
mila gandhèk kang duta sinuba-suba

sigra dhawuh jêng pangeran
pra santana dèn timbali
tuwin wau ingkang raka
Radèn Momok dèn aturi
miwah pangran kang rayi
sadaya wus praptèng ngayun
manggihi mantri duta
ingkang saking ing Mantawis
sabên dalu gènira sami jagongan

sêrat saking ing Mantaram
inggih sampun dèn wangsuli
ingkang nyêrat putranira
Radèn Amir sampun wasis
kang rama paring wisik
kabèh purwakaning têmbung
mêmanising bêbasan
ngasorkên jiwa myang dhiri
aywa kongsi kaduk ngêgungkên sarira

Sultan Agung ratu kwasa
prênah sêpuh dhasar sakti
dadi ratu tanah Jawa
sinêmbah para dipati
pira-pira wak mami
sinaruwe mring sang prabu
mulane putraningwang
gonmu nulis ingkang bêcik
aywa kongsi aksara mêgat kalimah

dêstun têmên yèn wong desa
kurang tata miwah titi
nora mangrêti sujana
ja kongsi ngisab-isabi
yèn ginuyu wong nagri
tôndha têdhak saking dhusun
kang putra aturira
kados botên nguciwani
botên bèntên ing ngriki miwah Mataram

tamtu wontên kaotira
ing dhusun lawan nagari
dipun ulig sabên dina
alanyah basa kang manis
bok inggih tiyang nagri
kinèn gandhèng amêluku
môngsa pilih nyandhaka
kalayan tiyang ing dèsi
nadyan dhusun datan sawiyah dhusunnya

kang rama alon ngandika
iya bênêr sira kaki
sêrat dadya tinupiksa
ing rama sampun ngrujuki
anulya dèn ulêsi
kang rama suka ing kalbu
mèngêt wasising putra
tan ana dèn wêwaoni
tan winarna ing dalu dènnya manurat

dupi enjang kang pustaka
tinampèkakên tumuli
dhatêng gandhèk ing Mantaram
gandhèk sampun anampèni
nulya umatur aris
pangeran kawula nuwun
mumpung enjang abidhal
tigang ari anèng ngriki
bok satêmah dadia pangarsa-arsa

Pangeran Tirtakusuma
pangandikanira aris
inggih sumôngga kewala
gandhèk lèngsèr saking ngarsi
wus bidhal nitih wajik
tan kocap anèng marga gung
wus prapta ing Mantaram
jêng sultan nuju siniwi
gandhèk laju tumamèng ngarsa narendra

sarta wau mundhi sêrat
wangsulan katur sang aji
tinampan nulya binuka
sinuksma raosing tulis
tata titi patitis
patraping ukara mungguh
jêng sultan jroning driya
karênan mèsêm ing galih
dene bisa udanagara utama

punika sêrat kawula
Tirtakusuma pun dasih
ing Landhoh dhêdhukuh amba
saking sihira sang aji
konjuk paduka aji
ing pada sumungkêm ulun
jêng sultan kang kawasa
ngabdurahman ya sayidin
kang bawani talatah ing tanah Jawa

panêtêp panatagama
kang sudibya martèng dasih
maharjèng nagri Mantaram
pundhèning para dipati
môncapraja pasisir
samya sih suka sumungku
kalok kajana priya
kasusra ing liyan nagri
bèr budiman danane pindha narmada

tarlèn ing atur kawula
kawula sampun nampèni
sadaya paring paduka
kalangkung amba pêpundhi
busana sarwa adi
dadosa jimat satuhu
salami trah-tumêrah
saking barkah paduka ji
dene wau pamundhut paduka nata

wacucal singating mesa
pun dhungkul ingkang wus lalis
kalangênan raka tuwan
cumadhong amba ing runtik
wus kathah ingkang cicir
tan kantênan purugipun
amung kantun watara
wacucal kasarêng mangkin
singatira wus dadya bakalan samya

jungkat lèpèn myang balabah
sami katur sarêng mangkin
mugi konjuka paduka
cucal kantun kalih kaki
panjang sakawan kaki
sumôngga karsa pukulun
patikbra tadhah duka
saking lirwane pun abdi
kang nèng Landhoh mêmundhi sabdaning nata

narimah titahing Suksma
mugi antuk sihing Widhi
angêmbun-êmbun suksmana
sampating kintaka titi
ing ari Soma Manis
marêngi tanggal ping catur
Dulkangidah wulannya
taun Dal sangkalèng warsi
kali sabrang maruta miwah bantala 

kalangkung sukaning driya
sang nata dupi nupèksi
patrap têmbunging ukara
tan mambua wêton dèsi
basa mêmês amanis
mendaha anèng praja gung
ngungkuli wong Mataram
nora uman ing pangrêti
nadyan desa taliti wong bêk sujana

jêng sultan nulya ngandika
maring gandhèk catur mantri
hèh mantri sira muliha
gya lèngsèr sarwi wotsari
undurira sing ngarsi
wus sami sowangan mantuk
jêng sultan gya ngadhatyan
ginarêbêg para putri
pramèswara tumapak gya kanthèn asta

nêngêna Jêng Sultan Agung
nulya ganti kang winarni
Sôntawignya tiyang Wôngga
awangsul mring Landhoh nênggih
anuwun cucal maesa
panunggilira ing nguni

umatur sayêktosipun
cucal karya ambên sapi
praptèng Wôngga nulya mêta
binendrong tumbak lan bêdhil
lêmbunipun datan pasah
sawabing cucal sing ngriki

Sôntawignya matur galur
miwiti kongsi mêkasi
cucal sampun dadya jimat
tiyang sa-Wôngga waradin
amung kaduman samêrang
kadamêl jimat pribadi

mênggah wau kikmahipun
kawula sampun ngayoni
dèn waos tiyang sadasa
botên busik awak mami
aming supe panganggenya
sampun kangge kibir yêkti

kang dulu eram sadarum
Sôntawignya matur titi
Pangeran Tirtakusuma
pangandikanira aris
inggih paman Sôntawignya
cucal dhungkul sampun gusis

kapundhut jêng sang aprabu
sapungkure paman nguni
Sôntawignya aturira
bokmanawi taksih kêdhik
bêbalung miwah taracak
untunya manawi taksih

yèn taksih cucale dhungkul
wontêna sailir alit
kawula ngaturi arta
gangsal atus warni ringgit
punika Pangeran Wôngga
bêktani arta mring mami

Pangeran Têngah gumuyu
ati daya lamun taksih
kula niki basakêna
kados lênga kari busik
botên wuninga ing warta
sampuna dika mariki

lah inggih dika umatur
mring Suryakusuma adhi
pangeran ingkang mardika
adalêm Wôngga nagari
yèn cucal dhungkul wus têlas
kapundhut marang Mantawis

Sôntawignya nêmbah ngungun
kalangkung jêtung ing kapti
gya pamit sampun linilan
mantuk maring Wôngga nagri
mangkana sapungkurira
Sôntawignya saking ngarsi

pangeran sakadangipun
kang raka miwah kang rayi
Radèn Momok angandika
Pangeran Dagan tanapi
sagung kang para santana
pangulu kêtip myang modin

sami pêpakan sadarum
cucal dhungkul sakantuning
binagi para santana
balungnya kang dèn pêndhêmi
kinèn sami dhudhukana
sadaya wêtah pinanggih

binage sakadangipun
kinarya jimatan sami
aniru tiyang ing Wôngga
ingkang akathah pribadi
Pangeran Tirtakusuma
singate datan binagi

singat cucal balung untu
kinarya jimat barkahi
datan beda digdayanya
botên pasah tumbak kêris
sarta nêbihakên godha
gêndruwo kêbo kêmali

milanya maesa dhungkul
singat cucal balung sami
kenging kinarya jimatan
sabab maesa wus mati
ginugah ing panêmbahan
sagêd gêsang kadi nguni

pan dadi klangênanipun
datan pinardi ing kardi
sadaya sasolahira
graita wus kadya janmi
kacèk datan bisa ngucap
pinasthi karsa Hyang Widhi

akathah lamun cinatur
gancanging cariyos nuli
Radèn Momok sampun seda
pinêtak sakilèn masjid
botên tunggil lan kang rama
sampun karsaning pribadi

warnanên ingkang winuwus
Radèn Tirtamênggalèki
putra kalih sami priya
ing suwarna sami pêkik
pangarsa ran Radèn Rahmat
tarunane Radèn Sahit

kinasihan kalihipun
mring eyang pangran sang kalih
siyang ratri datan pêgat
sapurugnya tinut wuri
kalangkung dinama-dama
yuswane wus wolung warsi

pangeran datan winuwus
putranya ingkang winarni
Rahadèn Natakusuma
Ki Agêng Banyol winilis
ingkang sampun darbe putra
pêpitu kathahing siwi

ingkang pambajêngnya jalu
Radèn Sadat kang wêwangi
kang nênêm sami wanodya
datan kocap ingkang sami
wus pêthêl baboning sêrat
marma tan winarnèng tulis

Pangeran Têngah cinatur
gêrahira sampun lami
sangêt kalih dintên nulya
jêng pangran mêkasi jangji
pangeran datan winarna
prapta arsa atêtuwi

sedaning raka wus dalu
Kêmis Paing wanci lingsir
nuju tanggal gangsal wêlas
wulane Jumadilakir
Jimakir sangkalèng warsa
watu endra bale bumi 

garwa putra nangis umyung
tuwin wayahira kalih
miwah sagung pra santana
sabab ingkang sami asih
wus jamake wong palastra
kurmate dipun tangisi

têka kurang sêdhêpipun
yèn garwa putra ngêmasi
lamun nora tinangisan
rinasan liyaning janmi
wong tuwa kadang palastra
sami bingah têmên iki

tur mundhak mêtêngi kubur
yèn wong mati dèn tangisi
malah padha sukèng tyasnya
duk kalane bayi lair
wong tuwa sadulur bungah
kaurmatanirangênting

ya iku upaminipun
wong mati iku amulih
marang alam kang tan owah
sabab apa dèn tangisi
maring wismanya priyôngga
ya bakal mulya sayêkti

mulane wajib maguru
wêruh sangkan paran pati
kang patitis ulihira
aywa kasasar ing margi
ja kêna godha rêncana
iku bakal bilaèni

pira lawase wong dunung
nèng donya tan wurung mulih
jalu èstri padha-padha
Jawa Cina Lônda Bugis
ora wurung yèn palastra
wajib padha ngihtiyari

wêruha panggonanipun
kang bakal sira parani
apa baya warnanira
apa irêng ijo putih
apa wungu kuning abang
apa rungkut padhang brêsih

iku uga luwih prêlu
aja tungkul donya iki
aja kongsi mati sasar
mulih ora wêruh margi
dadi kênjêng tanpa soca
mungguh dadi wrêjit cacing

yèn dadi cacing gêng kalung
dimôngsa iwèn lan pitik
mulane wong urip padha
elinga pênggawe bêcik
wêruha ingkang sinêdya
sêdya wêruh gone pati

akathah lamun winuwus
sarêng waktu wayah enjing
Pangeran Tirtakusuma
layone dipun sirami
sampun wau sinalatan
nulya modin kêtip santri

amragat maesanipun
kalih pun Botor sarakit
nalika taksih agêsang
sampun dhawuh marang siwi
mila Botor lawan Kalang
sampun pasrah ngèsthi pati

layone binakta sampun
anèng pasarean nuli
sumare wetaning rama
angangge gêdhong pribadi
ingapit ibu kalihnya
ingkang putra anêngahi

adulya bibaran sampun
kaji santri ingkang ngiring
sami dèn adhêp sadaya
botên parêng sami mulih
pitung dintên kajatira
tahlil kawan dasa ari

kang putra pangeran wau
Radèn Tirtamênggalèki
kang gumantos ingkang rama
Pangeran Wetan kang nami
asuyut para santana
paprentahan kados lami

wus têlas ing ajatipun
Pangeran Dagan kang rayi
agêrah pan lajêng seda
sami ugi kurmat tangis
kathah putra wayahira
Ki Agêng Banyol asugih

sinarèkkên kidulipun
anèng pagêr kikis jawi
margi dhawuhe kang rama
nalika taksih suwargi
gèning ngubur jawi dhadhah
cinakêtakên sudarmi

tan kocap ing kajatipun
aganti ingkang winarni
Pangeran Wetan winarna
kang putra jalu kêkalih
Radèn Rahmat ingkang tuwa
Radèn Sahit kang taruni

Radèn Rahmat pamit wau
dhatêng ingkang rama nênggih
kesah ngaji dhatêng Dêmak
kang rama wus anglilani
enjingipun nulya bidhal
bêkta punakawan kalih

anjujug griya pangulu
imame Dêmak nagari
Radèn Rahmat sampun lama
gène ngaji sampun bangkit
winulang pangulu Dêmak
yèn môngsa pasa winarni

dipun karsakakên darus
anèng dalêming bupati
santri tan parêng mantuka
sami pinaringan bukti
buka kalawan saurnya
datan pêgat sabên ratri

samana panuju dalu
rahadèn ayu bupati
marêngi malêming Sukra
maos kitab anèng jawi
bibarira mring pandhapa
ing wanci wus lingsir ratri

kagyat mulat katon murub
winawas sarwi marpêki
santri tilêm ting galasah
kang katon murub sawiji
anulya ge cinakêtan
sinuwèk bêbêtnya mijil

radèn ayu nulya malbèng puri
umatur raka lon
ingkang raka winungu sarene
sang dipati kagyat wungu aglis
kang garwa pinanggih
amêtêk kang suku

sang dipati angandika aris
ana pa riningong
ingkang garwa alon ing ature
inggih kula umatur sayêkti
kula saking jawi
kraos langkung sumuk

wontên murub mancorong kaèksi
urub sêmu ijo
kula intip pan dugi cakête
santri kathah kang samya aguling
inggih mung satunggil
kang kadulu murub

kula sêbit sinjangnya sakêdhik
kalih kilan kados
ingkang raka alon andikane
mêngko esuk sun priksane yayi
êndi ingkang ciri
suwèk bêbêtipun

ki dipati gya miyos ing jawi
angandika alon
marang kêtip tindhih andikane
sira kêtip modin miwah santri
kabèh aja mulih
nganti mêngko esuk

lurah kêtip umatur wotsari
sandika turnya lon
ki dipati gya malbèng dalême
nulya dhawuh ngêdalna tumuli
sauraning santri
saksana wus mêtu

kathahipun kalih wêlas santri
modin pitu kang wong
kêtip kalih satunggal lurahe
bakda saur kêtip marentahi
sakabèhe santri
ywa mulih sadarum

padha barêng mulih lawan mami
anganti kang dhawoh
sang dipati iya timbalane
modin santri samya nyandikani
tan kawarnèng ratri
sarêng enjangipun

sang dipati gya miyos mring jawi
lan garwa sang sinom
apan sarwi kêkanthèn astane
kêtip modin samya ngadhêp ngarsi
nèng têngah pandhapi
angantosi dhawuh

sang dipati angandika aris
dhatêng kêtib anom
hèh ta kêtip santri pira kèhe
ingkang nginêp ana ing pandhapi
iya mau ratri
kêtip anom matur

santri amung kalih wêlas gusti
agêng alit anom
modin pitu kêkalih kêtibe
kapêtêngan miwah magêrsari
amba datan uning
pintên cacahipun

radèn ayu gya ngandika aris
iya kêtib anom
santri rolas ya kiraba kabèh
sarta modin padha kirab sami
krana mau bêngi
kailangan ingsun

supeningsun ya tibèng pandhapi
bokmanawa manggoh
ana ingkang jupuk ngumpêtake
kêtib anom sigra ngadêg aglis
modin lawan santri
akirab sadarum

kinèn ucul sabukira sami
kantun bêbêt mawon
Radèn Rahmat pan ucul sabuke
mingkas-mingkus gènira nguculi
batos sêmu isin
suwèk bêbêdipun

tan wuninga suwèke ing wêngi
osikirèng batos
mung kinintên sinuwèk kancane
santri kathah yèn ana kang jail
apanas kang ati
wit kang sih pangulu

radèn ayu anulya anjawil
bêbisik raka lon
gih punika kang suwèk sinjange
datan samar pasikoning santri
pan kula suluhi
mawi damaripun

dyan dipati angandika aris
iya kêtib anom
santri siji iku gawa mrene
kêtib anom sigra nyandhak aglis
Dyan Rahmat kinanthi
umarêk ing ngayun

angandika dèn ayu dipati
hèh santri sun takon
iya sira ing ngêndi wismane
lawan sapa jênêngira yêkti
sapa darbe siwi
ngêndi asalipun

Radèn Rahmat umatur ngabêkti
kula matur yêktos
nami kula pun Rahmat wiyose
dhusun Landhoh wisma kula gusti
ingkang asêsiwi
mring amba satuhu

inggih Tirtamanggala kang nami
pradikan ing Landhoh
tanya malih dipati dêlinge
ramanira apa prentah janmi
apa darbe kardi
myang amêngku dhusun

Radèn Rahmat aturnya wotsari
pun rama sayêktos
angrèh dhusun Landhoh saurute
dadya dêmang pangeran wêwangi
naluri sing kaki
panêmbahan dangu

dyan dipati angandika malih
sira aywa adoh
sira ingsun andhêg anèng kene
ingsun pundhut anak ta sirèki
yèn esuk angaji
wismane pangulu

Radèn Rahmat matur awotsari
sumôngga kemawon
mung paduka wontêna karsane
utusana maring Landhoh gusti
aparing udani
mring sudarma ulun

angandika rahadèn dipati
liya dina ingong
ya utusan mring Landhoh bakale
tan antara jêngkar sang dipati
lan garwa kinanthi
manjing dalêmipun

Radèn Rahmat samana wus tunggil
lan pra putra anom
sabên enjing sami pangajine
mring pangulon sabakdane nuli
lan pra putra sami
sêsarêngan kondur

rintên dalu Dyan Rahmat anunggil
kadipatèn manggon
pan sinau lir carik karyane
anênurat basa Jawi nunggil
lawan para carik
tan dangu wus putus

tan winarna antarane nuli
ingkang kacariyos
dyan dipati utusan mantrine
dhatêng Landhoh sarwi bêkta tulis
tan kawarnèng margi
prapta Landhoh sampun

Pangran Wetan Tirtamanggalèki
dyan kagèt duk anon
aningali kuda ing kathahe
dipun kintên utusan Matawis
nulya dèn panggihi
mantri dêmang cundhuk

kang nawala sampun dèn tampèni
sigra binuka lon
gya pinijêt winaca rasane
têmbungira sêrat arum manis
kintaka mrak ati
gambuhing kêkidung

asalamungalekum
warahmatul wabarakatuhu
salam kula katura dhatêng pun adhi
Radèn Tirtamênggala nung
Pangeran Wetan ingLandhoh

sêrat sing rakanipun
Adipati Dêmak prajanipun
ajêjuluk Padmanagara Dipati
anênggih ing wiyosipun
yèn parêng eklasing batos

lamun lêgawèng kayun
putranira kang mangke dumunung
Radèn Rahmat marêngi maguru ngaji
wontên wismaning pangulu
ing Dêmak Kauman manggon

badhe kula mèt mantu
apikantuk putra kula wadu
kang pambajêng nama Radèn Rara Kuning
yèn tinakdir ing Hyang Agung
dinadosakên ing jodho

Radèn Rahmat puniku
nênggih sampun wontên tigang taun
kula ajar wontên kadipatèn nulis
Jawi Arab sampun putus
tan wontên ingkang winaon

têlas titining têmbung
sêrat ingkang kasêbat ing ngayun
mugi adhi sarimbit sami anggalih
kula nuwun angsul-angsul
sarat ecanirèng batos

Dyan Tirtamanggalèku
sampun tamat ing pamaosipun
malbèng dalêm sarwi sêrate cinangking
panggih lawan garwanipun
bêbukane winiraos

kang garwa duk rumungu
langkung suka putra pinèt mantu
dyan dipati kang madêg Dêmak nagari
pikantuk pambayunipun
èstri warnanira tanggon

karya sêrat sul-angsul
sampun dadya pinaringkên wau
dhatêng mantri ing Dêmak sampun tinampi
sunggatanira supênuh
gya pamit budhalnya alon

tan kocap nèng marga gung
sampun prapta ing Dêmak praja gung
dyan dipatipanuju sawêg siniwi
mantri duta sampun cundhuk
mundhi sêrat wus cumaos

sêrat gya katur sampun
wus pinijêt binuka sadarum
sêrat angsul-angsul kang saking ing rayi
Radèn Tirtamanggalèku
Pangeran Wetan ing Landhoh

wasalam alaekum
warahmatulah wabarakatuh
atur salam kawula nênggih kang rayi
kang mungkim nèng Landhoh dhusun
katur kakang mas kinaot

jêng adipati dunung
nagri Dêmak Padmanagara nung
kang kawiyos pustaka sampun katampi
sarananira sadarum
kacakêp tumanêm batos

karsa paduka wau
kasdu mupu dhatêng lare dhusun
atur kula sarimbit sampun nanggêni
mung sumôngga karsanipun
kula sadarmi kemawon

amung angakên sunu
gih dadosa nênggih jodhonipun
putra tuwan kang pêparab Rara Kuning
sagêd lulut alêstantun
tan ana sawalèng batos

mung punika tur ulun
titi ingkang kintaka wêwangsul
amarêngi ing tanggal ping kalih dèsi
pinarêng ing sasi Mulud
taun Je ingkang gumantos

dyan dipati gya kondur
wus bibaran punggawa sadarum
sampun panggih kalawan garwa nèng puri
wêwarah ing purwanipun
kongsi wêkasaning pandon

binabar sêratipun
wêwangsulan saking Landhoh dhusun
langkung suka sang dyah dupi amiyarsi
ing karsa sakalihipun
arsa niti kang sayêktos

dènira katon murub
paran dadya wêkasan ing pungkur
kang kadulu dening dyan ayu dipati
nèng pandhapa nêdhêng turu
cahya ijo amancorong

nêngêna kang winuwus
nênggih Pangran Tirtamanggalèku
gya amatah utusan mring Dêmak nagri
ngaturi mesa salangkung
panyumbang ulam ing pawon

môngka sunggatanipun
miwah dadya ulame patayub
kangjêng Dêmak gya dhawuh kinèn nampèni
maesa inggih salangkung
ingkang saking besan Landhoh

dyan dipati adhawuh
animbali dhatêng ki pangulu
datan dangu pangulu anulya prapti
wus marêk ana ing ngayun
dyan dipati ngandika lon

hèh Nursalim pangulu
ningkahêna iya putraningsun
Radèn Rahmat dhaup lawan Rara Kuning
mas kawinnya kuran iku
rolas tail êmas kêtos

pangulu alon matur
gih sandika punapa kang dhawuh
Radèn Rahmat anulya dipun janjèni
cinêpêng ing astanipun
sinaksenan kêtib anom

bakdaning kajatipun
ambêngane walimatol ngurus
dyan kinêpang kêtip modin lawan santri
kaji mantri punggawa gung
pra santana sami caos

gumêrah swaranipun
ambêngane sami dipun kêpung
tyang satunggal bandhulnya nênggih saringgit
lan saptangan sutra alus
sadaya bingah ing batos

anulya bibar sampun
Radèn Rahmat dhèrèk ki pangulu
dhawuhira anênggih radèn dipati
wayah asar paèsipun
ngangge cara kaji mawon

adat Dêmak puniku
nênggih mawi cara kaji wau
cara Arab ingkang dipun irib-irib
amrih nyawabana iku
murih sagêda têtiron

sampun asar kang waktu
Radèn Rahmat binusanan sampun
dhasar santri binusanan cara kaji
kathah samar samya dulu
ing warna bagus sih anom

yèn ta sampun abagus
môngsa pinèt lare Landhoh dhusun
dadya mantu pambayunira dipati
ing Dêmak ingkang amêngku
nagari pasisir kaot

pangantèn sampun dhaup
tarêbangan para santri sayuk
langkung rame dènira singir adhikir
pitung dalu laminipun
pasamuwane kinêtog

dene sabibaripun
pra priyayi ya kinèn atayub
pitung dalu sami kasukan angibing
ronggèngipun ayu-ayu
tan ana ingkang winaon

agung sunggatanipun
pasamuwan ing wiwahanipun
mung pangantèn datan tumut-tumut ngibing
margi ngulama jêjêndhul
sucinira lair batos

sabibarirèng tayub
pamiwahan pakurmatanipun
dhaupipun Dyan Rahmat lan Lara Kuning
wus bubar wiwahanipun
pangantèn tuwi mring Landhoh

datan winarnèng ênu
praptèng Landhoh panggih rama ibu
langkung suka kinurmatan para santri
sadalu sami akêntrung
luyêng rahap tan ananggop

kongsi sapasar muput
pinangantèn anèng Landhoh dhusun
nulya wangsul maring ing Dêmak nagari
rama ibu sru jumurung
gya budhal pangantèn karo

prapta ing Dêmak wangsul
atut rukun sakalihanipun
mong-ingêmong karya suka kang ningali
jêng dipati sru sihipun
dhatêng kang mantu kinaot

sigêg caritanipun
pan wus tamat têtêdhakanipun
nora bisa anambung karya panganggit
manawa crita angawur
têmah dosa anyalêmong

puwara anênuwun
kang mangikêt kakawin mring sagung
anupiksa sarasanirèng kintèki
manawa na galap gangsul
kuciwaning kang cariyos

nuwun aksamanipun
kang manurat tan widagdèng têmbung
basa sastra tanapi kang mawa kawi
pasaja angakên cubluk
saking kumêdah cariyos

mung môngka pèngêt lowung
marang sagung kang marsudi kawruh
têmbe wuri manawa ana kang sudi
wasis akarya panambung
nênggih wau kang cariyos

titi tataning têmbung
tamat tumon tumanêm ing jantung
tita tatas têmên amung amèngêti
mung borong marang kang kasdu
tumonton tuladan kaot

