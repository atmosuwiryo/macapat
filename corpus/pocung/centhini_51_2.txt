Pamrihipun lamun kêtrima lêstantun
sakathahing janma
samya kadya rare alit
dèn-bêlojodana rinêbuta gampang

Bênce-watu mojar èh dene sirèku
biyèn kae apa
dèn-blêdig akêmpis-kêmpis
lêhmu apa ginêbugan ing wong kathah

Gêr ginuyu samya rowangira lungguh
Lalêr-mêngêng mojar
dandanan wong mono lagi
kêna ing cilaka dumadak kêcandhak

Kaya iku si Prêti-bèyès rumuhun
anayab kêcandhak
mèh mêcèthot dèn-gêbugi
nyêlêr sruwal tur amoh pinè ing latar

Kèh kang buru ana wong rong puluh langkung
gumêdêr angoyak
saplayune dèn-cêgati
ya bah pira wong siji binut ing kathah

Yu-ginuyu gar-gêr lir wong adu sawung
wau pra ngawirya
sangsayewa jroning galih
Ki Nuripin ngampêt guyu kacêmutan

Mèsêm muwus Candragêni nanging iku
yèn mêntas kêcandhak
nuli sok nêmu sêmbulih
sakadare olèh gawe kajurungan

Iya êmbuh kang mawa samêrgènipun
têka sinung gampang
kêtrima sasolahnèki
Prêti-bèyès njêngêngèk mêthênthêng kandha

Dhasar sèstu lir wuwuse kyai niku
wong sawise tiwas
dumadakan awak-mami
mring padesan anuju omahing dêmang

Nuju suwung ngêblak mênga lawangipun
sêtugêl tan ana
janma kang tunggu wismèki
dêmange jêg krêngkètan anèng jêro mah

Mlêbu-mêtu manira kongsi ping têlu
tita tan na janma
kèh prabot jarit sumampir
ngong-rayuki sasênêngku mèt dandanan

Amba rêngkut kongsi mèh tan kêlar manggul
kèh olèh manira
liwat ing latar lêstari
têtanggane siji tan ana uninga

Nambung wuwus Ki Lalêr-mêngêng yaiku
bênêr ujarira
tan beda kêlawan mami
sauwise kêtiwasan awak-ingwang

Nuli untung nora mênêng-mênêng nyandhung
bêgja kêslamêtan
lir jupuk duwèk pribadi
pra dur tutug dènnira kandha-kinandha

Wancinipun lingsir dalu gagad bangun
nglaras kang nglarasan
sawise pating burisik
angunusi lar-lêr mêtu maring jaba

Rêmbagipun angêprès têtamunipun
kang mrabot pêndhokan
ingincim kang dadi melik
myang gêdhongan ngêndhukur sinandhing lênggah

Pan sinêngguh isi kèh pêngaijinipun
wong dagang ètèran
nyamur laku ngaku santri
pan sêsore rinêmbug mêksih griganca

Kang tan rêmbug nanging kèh kang samya rêmbug
anukup dhayohnya
prabote kang dèn-mêliki
kang wus anèng jaba kukuk abraokan

Kang alungguh ngaruh-aruhi ambêkuh
èh cangkême padha
ting barêngok si Kêpadhil
ana apa kae cocode dèn-umbar

Ana wuwus ya wong akèh mono iku
sasênênge dhawak
cangkêm cangkême pribadi
layak tanggung turu mulane braokan

Pan gumuyu Ki Candragêni amuwus
marang tamunira
wali-wali kon-aguling
samya anauri pan wus kêtanggungan

Kang alungguh kèjêpan dadining rêmbug
tumuntêning karya
Candragêni angèsêmi
mêksih sinamur nyêrèt liyangan bantal

Ing jaba sru dènnira abarung kukuk
lir angitêr sima
sauran pating jarêlih
kang bing kilèn lan êlor kidul myang wetan

Ngawirya wus anyana badhe tinukup
tan wurung blarutan
Jèngrêsmi anênggak budi
mapanakên plêng cêngêng sapalungguhan

Tyas sumungku cipta rahayuning laku
muga kinuwatna
ing coba pancabayaning
durjana kang sêdya mrih cidra piala

Yata wau durjana kang mêksih lungguh
Ki Braja-lamatan
Braja-lintang Kêndhil-wêsi
Ki Bêndha-sat Kêndhang-gumulung Jarangas

Tambak-ladhu Gêmblang-serang Dhadhung-awuk
miwah Gagak-setra
Kuwuk-nasak Lutung-mèngling
Gêrèng-èntèng Sambangèrèng Sandhang-rowang

Namung kantun wong limalas ingkang lungguh
nêmbêlas Ki Candra
-gêni benggol durjanèki
Ki Braja-lamatan muwus paliringan

Alas grumbul kae jêge wana sêpuh
bok padha binukak
lowung yèn mêtu misrani
Candragêni wus wruh lèjêm kêjèpira

Tangi lungguh dènnira nyêrèt asaguh
mung kari sacupak
sinêrèt plês diyan mati
Braja-lintang tanggap wêwangsitanira

Santak muwus marang ing têtamunipun
bagus punapa-a
tan purun ngaturan guling
kadipundi têgêse tan purun nendra

Botên ngingus mring jagongan sami lungguh
myang kang duwe wisma
kèh wuwus tan dèn-prêduli
Jayèngrêsmi alon anauri sabda

Nêdha maklum saking ngong rêmên angrungu
kang rêrasan jaya
Braja-lintang angling malih
lah baguse kang ngagêm warangka ladrang

Langkung luhung kalêrêsan kêndhitipun
kêncêng lir sinipat
lim-dalêm kula ningali
Kulawirya acêngak nauri sabda

E lah niku botên suka yèn-dinulu
anèng saba paran
ewuh ayatan prayogi
wontên tiyang sawiji ngupaya doran

Longanipun ginagapan paculipun
mulêg mambu tinja
lan uyuh langkung amoni
priye kiye o ah arusuh ki sanak

Sarwi dulu diniyanan paculipun
pan gêlaprut tinja
kang duwe akidih kidih
jêligrahan kudu andurma sakala

Asru mojar sira Ki Braja-lamatan
jawane dika niki
ladak ngagak-agak
mênêng-mênêng mênyunyang
wontên lungan dèn-isingi
mung tata dika
tan kongang mêtu ngising

Braja-lintang sumambung lah ulungêna
kêrismu dèn-agêlis
kalêbu nglarangan
gawe sawênang-wênang
tingkahmu kaya dipati
ing Panaraga
ngising ngakon nadhahi

Lah bok sisan dèn-dulangakên maring wang
Ki Sandhang-rowang angling
dhasar wong gêndhila
ingkang edan-edanan
Gêmblang-serang ngling bok uwis
sêdhêng rinêncak
bah pira wong tri glintir

Samba-ngèrèng ngling wus ayo dhinèdhèlan
sumambung Kêndhil-wêsi
wong kêparat edan
mêjanani ing kathah
lah wis payo dèn-taboki
tai jêjêlna
ing cocote si anjing

Sru bramantya Ki Wuragil Kulawirya
mojar mawinga wêngis
e dubilah setan
alit tumêkèng wayah
durung tau dèn-abani
sawiyah-wiyah
ayonana wak-mami

Tan kudu sun-tibani krisku si Randha
dak-tangan bae uwis
sigra pra durjana
ambyuk parêng nêrajang
ting sarêdhèt ngunus kêris
Ki Kulawirya
Jèngraga Jayèngrêsmi

Sarêng ngadêg gya rinêmpak pinêrjaya
Kulawirya Jèngragi
kinarubut kathah
sinudukan tan-pasah
kang mêdhang ngêlewang nitir
sakèhing braja
kang ana kang nêdhasi

Ting barêkuh pukêt rupêg drêg-udrêgan
braja katangan tangkis
tambuh mungsuh rowang
rog caruk cinarukan
samya rowange pribadi
ana kêdhotan
kang gunyèh gubrès gêtih

Durjana kèh ing jawi myarsa kêrêngan
parêng surak gora tri
mangrik akukukan
angabyag parêng mara
masuk jêjêl rêbut dhingin
datanpa rungwan
wor panjriting pawèstri

Ki Nuripin arsa lumayu tan bisa
kapêpêtan ing janmi
amblusuk ing longan
awêdi yèn kêpêdhang
gluthêkan wor tugêlan pring
tan bisa ngucap
ambêgan kêmpas-kêmpis

Pra durjana agidrah ulêng ulêngan
jogan bêg dening janmi
myang ambèn kèdhèkan
ginarêjêg ing kathah
dêlika tugêl dèn-ciki
pêdhot antholnya
anindhihi Nuripin

Bêngok-bêngok dèn-idêg-idêg ing kathah
Nuripin tan bisosik
jêrat-jêrit sambat
marang bêndaranira
sangsaya ramening jurit
granggang talêmpak
pênthung towok suligi

Ting carêngkling katangkis sami gêgaman
caruk rog silih ungkih
ambacok bat-bêtan
tan ana kang tumama
mêlèsèt liyan pribadi
myang rowangira
priyangga kèh kang kanin

Jayèngraga raosing prang tan rêkasa
lir sinawuran sari
tumamèng ing ngangga
tanpa eling kang paman
raosing sarira kadi
grayanging randha
kalane boborèhi

Jayèngrêsmi lan ingkang rayi Jèngraga
ngeca-eca tan osik
jumênêng kewala
nambung Ki Kulawirya
anggrêgut ngiwung tan wigih
pan ora kêrsa
narik kêrisirèki

Kewala mung tumandang kêlawan asta
kang tinêpak jungkêlit
pisêk irungira
kang dinugang jrêkakang
kang tinabok tibèng siti
tan ana tahan
kêtiban tanganèki

Pra durjana akathah ingkang kacurnan
cangkêm gugubrah gêtih
gogrog untunira
myang pêcah matanira
kèh kang kalêngêr tan eling
bêrkat wong kathah
mêksih parêng ngêbyuki

Angrêrêjêng tan sêla dènnya marjaya
Kulawirya tan gingsir
rinêbut ing kathah
iringan wingking ngarsa
myang Jèngrêsmi Jayèngraga
angeca-eca
rinampog kêhing janmi

Kulawirya sangsaya bêg kasudiran
angrampêt tumbak kêris
granggang pêdhang klewang
berang myang arit bapang
pêpênthung lawan suligi
rêmak tinêmpak
kèh gigol tibèng siti

Pra durjana tan tahan linawan tangan
tinapuk tinêmpiling
jinêjak dhinupak
tinapuk tinabokan
kang sinikut sinalênthik
irunge timpal
kuning manguwir-uwir

Giris giras lumayu asalang tunjang
tan kongsi mêdal kori
gêdhèg brol tinêbak
rêbah katunjang kathah
swarane gumrêdêg atri
lir wrêksa rêbah
sol singsal dening angin

Sirna larut sakèhing para durjana
samya lumayu gêndring
kang ambruk rumangkang
rêngkêng-rêngkêng lumajar
pêthut benggol tan na kèri
gusis sar-saran
siji tan ana kèri

Ki Wuragil Kulawirya sru susumbar
baliya aywa gêndring
eman kokokira
jêjadhuging durjana
abêrèt pating sarênthit
liyangan bantal
tan sêmbada si Baring

Ki Nuripin angririntih anèng longan
sambat bêndaranèki
dhuh lae bêndara
nuwun tulung kawula
tan bêtah raosing sakit
kaidak-idak
ing wong kathah wak-mami

Jayèngrêsmi Jayèngraga Kulawirya
kagyat dènnya miyarsi
sambate santrinya
Nuripin biyang-biyang
Kulawirya gya mring jawi
tinon tan ana
mirêng nèng jro wismèki

Malbèng wisma angling nèng ngêndi gonnira
santri matur nèng ngriki
sigra Kulawirya
murugi ing gyannira
nèng longan santri Nuripin
nulya ingêngkap
ambène kang nindhihi

Wus kabronggang Nuripin tan bisa obah
tinarik kinèn tangi
Nuripin sêsambat
ingkang alon kewala
kawula tan bisa tangi
langkung sakitnya
samya gupuh nulungi

Wus mêngkana ing wanci anggagat enjang
Jèngrêsmi ngandika ris
kadipundi paman
punapa lajêng lampah
punapa rèrèh ngêntosi
kang darbe wisma
Ki Kulawirya tangi

Mangsa borong manira manut kewala
Jèngraga matur aris
yèn parêng paduka
luhung laju kewala
pan wus luwar ing prakawis
tanpa damêla
akèndêl anèng ngriki

Jayèngrêsmi ngêndika ya bênêr sira
payo mangkat tumuli
lah ta priye sira
Nuripin apa bisa
lumaku mangkat saiki
alon turira
lir pêksi srêngkara ris

Inggih bêndara kula umiring
nanging maklum dalêm rêrandhatan
lumampah sapikantuke
Jayèngrêsmi lingnya rum
ya lon-lonan bae Nuripin
sarwi tumingal wisma
-nira durjanèki
rusak kêtunjang ing kathah
kadya binêladhah tutug kanan kering
rêbah pating julêmpah

Nulya umangkat ngawirya katri
janma gusis mung kari dandanan
kang gumêlar ing wismane
laju ing lampahipun
wancinira ing pajar sidik
mêdal jawining dhadhah
pêkaranganipun
lumampah angidul-ngetan
nut galêngan kang pêksi asri munyènjing
cucuwiyun branjangan

Dhècu lan srigunting cingcing-goling
nulya anon sêndhang pinggir marga
kayoman ing pilang pule
arèrèn anèng ngriku
samya ngambil kang hèr astuti
lajêng awêktu salat
a-Subuh bakda wus
pêragat pêndonganira
samya mucang Jayèngrêsmi ngandika ris
lah paman Kulawirya

Inggih ta lah ing lampah puniki
sêmunipun kenging pênagihan
kasêngka lan rubedane
manggih pancabaya gung
cobaning Hyang bêncanèng pati
yèn ta tan rinêksa-a
mring Hyang Kang Murba Gung
sayêkti samya pralaya
nèng Têgarèn curês cariyosirèki
tan wontên kang wêwarta

Langkung ngungun ingkang sinung angling
ingkang paman mèsêm lon lingira
iya ta lah katujune
nora tumêkèng lampus
ana pangrêksanya Hyang Widi
brêkahe wong ngatuwa
sawabing luluhur
yèn ta padha nêdhasana
pêsthi bae jidèng wong sêmene iki
tan kangsi sakrêmêsan

Jayèngraga gumujêng dènnya ngling
ngong tumingal mring paduka paman
lir Samba pêrang tandange
anèng Ngastina linut
dening sata Kurawa sami
malêdug Samba sumbar
iki Samba bagus
pêpradan têkan uyuhnya
sore Samba bêdhug bangun Samba mijil
bocah sanga wilangan

Tiba jêndhul nèng Ngastina nganjir
pan anglera tan ana mêmadha
nang wèk gus wèk jêlanthir wèk
samya asru gumuyu
Jayèngrêsmi mèsêm lon angling
andêlna yèn angrêngga
cèplês amêmangun
pamane dèn-emba Samba
Ki Wirya gumuywangling nora kadyèki
nging satêmêne ingwang

Ngêndi ana wong pinrêp ing jurit
têka mundhak ilang nêpsuningwang
padha myat lan bocah èthèng
tan mantra-mantra nêpsu
ngong tan nêdya anjêmalani
nangkis-nangkis kewala
gêgaman kang nêmpuh
tan ngrasa kêtiban braja
mulane tan bisa bramantya tyas mami
lir awor rare dolan

Yèn ta ana-a ingkang nglarani
kaya mêtu nêpsuku tekadan
kang putra saya guyune
Nuripin sru ngling guguk
bilah dene saya anjinggring
winangun mring kang putra
lir Samba prang pupuh
nèng Ngastina ngendralaya
Samba putra ing Dwarawati asêkti
pantês kang pinaraban

Botên kados Sambane wong ngriki
punika wau tiyang durjana
namanipun Samba-ngèrèng
tan tèyèng jrih prang pupuh
tan lir Samba ing Dwarawati
kêjaba kae nayab
sêtun ambêlurut
dhapure wus kaya setan
nora kaya hêndaraku Ki Wuragil
bagus ngèntasi karya

Jayèngraga gumujêng sarya ngling
kêjaba-a tan kêna rinasa
Samba-ngèrèng wong grès-ugrès
Samba wêlulang asu
tan tinatah mung dèn-irisi
isih wulune ngiras
pulase bang biru
samya ginaguyu suka
Ki Wuragil gumuyu nolih Nuripin
nudingi sarwi mojar

Lêkas muwus kênthol bagus Ripin
gêring sêprandene anggêgarap
lir wong prênjana wuwuse
priye basamu mau
endrajala mono kang êndi
jawane kang drajala
Nuripin umatur
kula ragi kirang priksa
namung ilok-ilok myarsa dhalang ringgit
mawi angendrajala

Botên sêrêp ngajêng wingkingnèki
ngling malih jêg nganggo mau ika
bangsa jinggring mono priye
aku tan pati surup
Ki Nuripin matur ngèsêmi
e botên piyambakan
pan kêsupèn wau
Ki Wirya ngling jêg angumpak
anggêgarap siya-siya mring wak-mami
dèn-padhakakên saka

Sangsaya suka paguywan sami
Jayèngrêsmi mèsêm ngandikanya
suwawi umangkat age
mupung enjing mêruput
ingkang paman nauri aris
iya payo prayoga
mangkat mupung esuk
anulya samya lumampah
Ki Nuripin samêkta gêgendhong jarit
lumaku kariyêgan

Kulawirya gumuyu ngling bêcik
dene lêntrêng-lêntrêng lakunira
dol bagus kaya pêngantèn
ngong apa nut sirèku
apa sira angiring mami
Nuripin aturira
andang pira iku
ngong mêksih satêngah lara
suprandene lêkas wiwit dèn-dukani
pyayi tan têpa-têpa

Ki Wirya ngling dene ngong tan sakit
matur e lah kêjawi punika
wus kantênan sanès-sanès
Jayêngraga gumuyu
sêprandene biso madoni
Jèngrêsmi lon lingira
ya bêcik kadyèku
nèng paran namur paguywan
supaya mrih bêgarêng ati ngundhaki
ing kêsêl miwah lara

Lothung marahi kuwat sathithik
darapon rada têngèrèng manah
anggliyak sapêkolèhe
Nuripin matur nuwun
nulya laju lampahira ris
nut lorog pêgalêngan
anjog ing mêrga gung
tumurun ngidul-angetan
byar raina sumirat soroting rawi
sumunaring pracina

Andipani saliring dumadi
sèsining rat katrapèng ujwala
-nirèng surywa pamurbane
nipat rum-rum sawêgung
kasilaking Hyang Bagaspati
mrabang lir netraning Hyang
Kala ngrura ngejur
marêrêng bintulu juga
panrawunging urub bang ngidhêp-idhêpi
tumênggi ing kanangrat

Angododi undhuking sakalir
ngulur tang wêwayangan apanjang
Arunènjang panipate
ron-ron rurumput mabun
maruntusing pupus akikis
kadi pinarênjêman
kacrita ring lèr bun
mêmadu prêdapèng patra
pakis-aji lunge ngukêl ngulêr guling
ngarêmbyung pakis-jangan

Dhukut kalamênta lawan grinting
tatêmbagan mêrakan lamuran
kasrampak rumput mawa we
ngêbêsi kang lumaku
mawèng pagalêngan ing sabin
bêbêran tinêgalan
jagung myang jêwawut
pulung asumba asinang
papêncaran pala kasimpar ngêmohi
janganan angayangan

Lombok terong kara lan kêcipir
linanjaran ambiyêt wohira
sêmangka krai têmune
sri pinagêran wuluh
ririsigan dèn-ropohi ri
ana kang wus rinêmbang
wênèh lagya rabuk
ngiwung nugar patêgalan
pinggir wana têrataban gêrumbuli
sinugat ingawugan

Kang bêrujul kêbo lawan sapi
ingaba bo ho hir kiya-kiya
pating sarêlèt pêcute
miwah kang anèng gubug
gêgambangan kêndhangan asri
sarwi nyawèni gaga
angukuki manuk
Nuripin anolih mojar
nora jamak wong kae ngayêm-yêm ati
tunggu kambi gambangan

Sumêkèhan gagane andadi
baya wong ngêndi kang samya gaga
anggênggêng pinggir ginudhe
wau ta kang lumaku
ring pêgagan wu kang kawuri
nampak wana kêtêban
pêjatèn wrêksa gung
kèh pêksi munya wurahan
pêngêlinging ulung kalangan mêlingi
anjurudêmung raras

Cangak bêbayakan miwah
manol darès jaka-wuru
bidho dunsaka kakab rambu
bahak bêduak gêrindan
bango manawang mangiwung
tumiling akêkalangan
myang pêniyuping ngun-angun

Srigunting angungsir kaga
kèkèt kabundhal angasut
kèkèt ninilap sinaut
ngênèni pêksi lap-alap
wingwrin pinêndir lumayu
lap-alap nilap mêngandhap
nibani dara kêtanggul

Dara kèh ambyar sar-saran
sasiki kêna rinawuk
pratistha pêksi ngun-angun
lumayu olèh mêmangsan
pra ngawirya sukèng kalbu
kèndêl dènnira lumampah
myat pêksi ngasusut sinut

Samya gumujêng asuka
labêt luwar ing pakewuh
wèh langêning kang kadulu
pra pêksi lir ambubungah
Nuripin angling gumuyu
lèh gawe si alap-alap
kaburu anêmu candu

Hih hih lo si alap-alap
solahe amrih kadulu
daleya nyangkêrêm manuk
darane ginawe dolan
cinulkên uga sinaut
bok uwis digawa lunga
mènglang-mènglèng adol bagus

Lap-alap lir wruh ing basa
mêsat niyup ing gurda gung
kang akèndêl gya lumaku
umanjing wana gêrotan
pêjatèn mêksih tumurun
lêlêmpar angidul-ngetan
pasitèn wêwêdhèn mawur

Lon-lonan dènnya lumampah
maklum marang santrinipun
Nuripin kang mêksih ngukruk
Jèngraga alon ngandika
sêsambèn sarya lumaku
si Ripin iku sih lalara
rêmus awake sakojur

Wuwuse kaya wong waras
ukur wong lara cêlathu
Nuripin alon umatur
o inggih lêrês bêndara
badan-kawula sêdarum
bêbalung rêmêk sadaya
Ki Kulawirya amuwus

E e biyang nora jamak
Nuripin dang pira munthuk
dene mêmêla ulatmu
ngalêndrêg kêmlara-lara
kaya wong gêring sawindu
ugungan ingeman-eman
dak-cawuk nyênthak janggutmu

Nuripin agarundêlan
andêlna yèn srêngên batur
matur wong sakit sêtuhu
dèn-ranni kêmlara-lara
Ki Kulawirya sru muwus
ngêndi ana wong gring bisa
lumaku juwèh cêlathu

Samya ginuyu kang putra
awêlas mring santrinipun
lumakyèng wana mèh kêmput
wisan-gawe wancinira
rarywan pinggiring dêlanggung
parêrêbaning alampah
nèng soring wit trênggulun gung

Aseyub samya amucang
Jayèngrêsmi ngandika rum
Nuripin sira ngong dulu
awakmu dene sangsara
wong ribug wuwuh kabubuh
matur o inggih punika
dados bêbantêning kewuh

Cilaka kêtula-tula
saking sruning manah bingung
myating durjana angiwung
dadya ngungsi marang longan
têmah kêblabag ambèn gung
kaidak-idak wong kathah
sasat karêbahan gunung

Tan anyana manggih gêsang
raosing badan sêkojur
pan kados kinêpruk-kêpruk
pisêking antol dêlika
nindhihi badan sêdarum
ya talah Nuripin sira
awêlas têmên ngong dulu

Umatur nuwun nor-raga
Ki Wirya mêncêp amuwus
èh êngdene saya mumblug
jêjèrèh wong dongèng kalah
sirike nanging ya patut
dèn-dak-idak lir rinêncak
jêr sira nasarkên laku

Wong dèn-pakakkên durjana
tujune ènthèng sinangkul
ya iku Ripin tambamu
wong gêndhila kêlèmêngan
tan kongang kumringkang nguyuh
gêdhidhak dadi prakara
mèh thithik sira ngong-bubuh

Nuripin tan bisa mojar
Jèngrêsmi mèsêm amuwus
lah sêwawi paman laju
wus nipis wana kang kambah
mênawi mangke ing ngayun
yèn amanggih padhusunan
kewala ananggêl laku

Maklum mring santri kang lara
mêlarat anèng ing purug
kang paman alon amuwus
paran ing sakêrsanira
manira kewala anut
wus mêngkana gya umangkat
alon-lonan lampahira

Pungkas wana pêjatènan
nampak têrataban grumbul
mêrga lêmpar wêdhèn mawug
sarwi dulu têtanêman
kèh dhuwêt jambu kêluthuk
têrag tan nuju mangsa wah
mung jali jarakcina gung

Wus cêlak ing padhusunan
kitrine katon ngarêmbyung
akêtêb ijo kadulu
anapak têgal papagan
neka-neka palanipun
kacaryan ingkang lumampah
wirangrongan andudulu

Wanci Hyang Kalandaragni
nêngah panase angobob
tumapuk jiwangga lir tinunu
roron lum mêrkitik
kêtênggêl ing HyangSurya
saliring rat kalêsahan

Tumumpêr lir anggêsêngi
Nuripin ngrêsula kagok
bilah nora jamak panasipun
gumamplêng gêdhêgi
tan ana ub-auban
lêmah tinapak apanas

Lêbu wêdhèn kang amawi
lir amênyak wedang umob
Nuripin lampahnya agêriguh
saking panasnèki
kêkicatan tan bêtah
ngalincak lèrèn sêdhela

Sinampyêng lampahirèki
dènyarsa kampir ing dhukoh
praptèng pinggir dhadhah nèng sor bulu
samya rarywan linggih
Jèngrêsmi lon ngandika
lan Ripin sira mèntara

Mring pomahan dèn-agêlis
anêmbung lèrènan kono
Ki Kulawirya jar lo iku gus
ywa kaya kang uwis
yèn kongsi kopindho-a
amêsthi bilai sira

Jèngraga gumuyu angling
ya nèk manèh sira ngompol
Ki Nuripin sigra maring dhusun
angulat-ulati
janma ingkang prayoga
supaya ywa mêlang ing tyas

Takèn pakaumanèki
marang wong ingkang kaprêgok
yèn dika têtanya kaumipun
niku Ki Nurbayin
tan wontên pangulunya
nging Ki Nurbayin punika

Pitutuwaning desa ki
dhik-kêdhik ragi ginuron
maring ingakathah sami mriku
barang kang kinapti
Nuripin sukèng driya
nulya marang wismanira

Tinudingan wismanèki
Ki Nuripin mara gupoh
praptèng wismanira amitêmbung
nêdya nunukêri
angandhar mula buka
ing salampah rèh dinuta

Anauri Ki Nurbayin
inggih prayogi kemawon
nging ngong tan kêwasa pênêdipun
maring gèn pêtinggi
barang rèh tan kuciwa
lan pênêd watêkanira

Nanging gih dika-aturi
mêriki kularsa tumon
Ki Nuripin sigra gupuh wangsul
praptanirèng ngarsi
Nuripin aturira
paduka sami ngaturan

Sami pitados tan watir
botên kadya kang kêlakon
punika prayogi wismanira
nênggih Ki Nurbayin
ingkang tinuwa-tuwa
ragiginuron ing kathah

Lêga tyasira Jèngrêsmi
sarwi angandika alon
lah sumangga paman maring dhusun
kang paman nauri
lah ya payo prayoga
anulya samya lumampah

Lon-lonan malbèng desa-ki
mring wismanya kang tinanggoh
tan na dangu prapta gupuh-gupuh
kang duwe wisma wismèki
sarya ris aturira
sumangga tumamèng wisma

Kang ngaturan nulya aglis
mangsuk ing wisma sinaos
kêlasa sarya-nyar tata lungguh
umatur Nurbayin
karaharjaning lampah
sarta têmbening pagutan

Sinauran sami-sami
sarwi pajar purwaning don
Nurbayin nor-raga sakêlangkung
dennya jrih mring tami
sabab wus miyarsa warta
ki guru ing Wanamarta

Mangkya kang putra martami
kampir dènnya ngêlana don
sru sokur ing nala sugun-sugun
mundur saking ngarsi
akèn angrukti sêgah
myang kinên mènèk dawêgan

Dadakan nêmbêlèh pitik
têtêlu kang dhara babon
binasêngèk samya tan adangu
dènnya ngrêratêngi
wus ramut sêdayanya
anuding mring rayatira

Miwah mring anake èstri
têtêlu nging awon-awon
kinèn nyaosêna maring ngayun
sigra kang tinuding
naoskên sugata
Nurbayin bêkta dawêgan

Nèng ngarsa ngirit kang èstri
kêlawan anake wadon
praptèng palungguhan suguhipun
sumaos ing ngarsi
Nurbayin lon aturira
sumangga ingkang punika

Sumapala anaosi
namung sarate kalêson
wening nyu sacrêtan mugi katur
ring paduka sami
Jèngrêsmi rum ngandika
ênggèh sru pênrimaningwang

Pan sarwi samya angambil
dawêgan sampun binolong
nginum we sêdhêngan apikantuk
sêgêr angganèki
rêrêm dènnya katoran
lorot sinungkên mangandhap

Tinêlaskên mring Nuripin
dêgan lajêng pinêlathok
pan wus binêlungkang dêgan têlu
wus têlas binukti
Jèngrêsmi lon ngandika
kalungsèn ing katambêtan

Sintên paman ranirèki
lan ing pundi raning dhukoh
matur kang liningan nggih sang bagus
kang sotah mastani
pun Nurbayin kawula
nèng ngriki katêmpah sêpah

Momong nak putu gêng alit
mung kula kang dèn-dhêdhaplok
myang nak-putu prapat dhusun-dhusun
kang sami mêrsudi
samya dhatêng mring kawula
anggêpe sami ambapa

Dene kang dhusun puniki
winastan dhusun ing Longsor
pan ragi keringan dening kècu
tan purun ngrêsahi
Jèngrêsmi ris ngandika
gih sokur Alkamdulilah

Ki Nurbayin matur malih
sumanggamba turi turoh
gya ingkang ingancaran aturuh
sarwi ngandika ris
lah suwawi wasisan
sami anadhah kêmbulan

Nurbayin nuwun turnèki
paduka nadhah sang anom
kula wus luwaran duking wau
yata kang abukti
pikantuk dènnya nadhah
nutug nulya aluwaran

Cinarik sinungkên maring
Nuripin nadhah adhokoh
kongsi tan bisa bah langkung tuwuk
akêdhik kang kari
pan wus dènnya amangan
sininggahkên ajangira

Ki Wirya gumuyu angling
lo Ripin olè bêbadhog)
jarene kêlaran gêring ngukruk
pêmangane bêlis
asor yèn kêwarasan
agawok giris tumingal

Jayèngrêsmi lon ngandika
kadipundi wau paman
mawine dhusun kèringan
puniku sabab punapa
Nurbayin alon turira
duga-dalêm ingkang mawa
kêdah kèringan kewala
gih wontên kêdhik kang mawa

Kang dados pêtinggi desa
ing Longsor ragi keringan
sagêd ngêmori ing kathah
dhasar pênêd manahira
yèn kêtêmpuh ing prêkara
dhasar sêntosa bêlaka
bêbanthèng ing pêgunungan
wastane Raga-mênggala

Gih anak-anakan kula
mêksih kêpenakan misan
mila yèn parêng ing karsa
mangke prayogi mangetan
angêt datan sumêlang tyas
inggih pun Raga-mênggala
kêlangkung rêmên tamuwan
wong sae ginêmatènan

Utawi tamu prayoga
mendahipun bungahira
punapa kang kinarsakna
kados tan cuwa ing karsa
lah sumangga yinêktosan
Jayèngrêsmi ris ngandika
gih sokur paman utama
nging dhêdhême tyas manira

Kêdah nèng ngriki kewala
nukêri wismane paman
sêdalu lawan sêsiyang
anêdha-lila andika
Ki Nurbayin lon turira
inggih sumangga kewala
namung ngaturi prayoga
kang pitados ing panggenan

Jèngrêsmi nauri sabda
inggih sapênêde paman
mêngkana ing wancinira
wus akir wêktu Luhurnya
paman manira yun salat
umatur inggih sumangga
nulya samya marang langgar
Nurbayin kinèn dadi man

Matur mopo mum kewala
Jèngrêsmi ngimami salat
antara wêktu wus bakda
tan kundur laju nèng langgar
Ki Nurbayin maring wisma
nuduh kèn saos dhaharan
mring nak rabinya mring langgar
samya naoskên nyamikan

Cinaran dhahar nyamikan
ngawirya samya dhaharan
wowohan myang lah-olahan
wus antara dangunira
ing wêktu wus manjing Asar
sêdaya sarêng akadas
samya salat wêktu Ngasar
wus pêragad bakda salat

Mêksèca lênggah nèng langgar
Ki Nurbayin marang wisma
akèn nyaoskên dhaharan
rabinya lan sutanira
gupuh sêsaji mring langgar
wus tinata anèng ngarsa
samya mundur maring wisma
Nurbayin nuding rowangnya

Kinèn ngaturi pra tuwa
manggihi têtamunira
miwah ki pêtinggi lurah
lurah bubundhêling desa
sarta angrukti sugata
-nira kang badhe jagongan
wus nyêmbêlèh bèbèk ayam
myang angolah pêpanganan

Wus rumat dènnya parentah
nulya Nurbayin myang langgar
tundhuk lan para ngawirya
saha nyarakkên dhaharan
ingkang sinêmbrama samya
adhahar sasênêngira
wowohan myang lah-olahan
nyamik sapikantukira

Nurbayin alon turira
sang bagus amba punika
rumaos kêlangkung bêgja
inggih tamiyan paduka
pêndugi-kula ing manah
andika sampun utama
ing ngèlmi ingkang sampurna
pun bapa angalap bêrkah

Kula tuwa-tuwa bangka
kakèhan taun kewala
tan dungkab babing sampurna
ing dalêm titah ngagêsang
kêtungkul ngèlmi nènèman
tan dugèng ngèlmi kang tuwa
inggih sanguning apêjah
mugi sang bagus asunga

Pitêdah ingkang sanyata
Jayèngrêsmi lon ngandika
mêne dènnya nyênyamikan
mêksih angasta pisang mas
saulêr sarwi anabda
mèsêm wor ing panêmbrama
kêlangkung atêbih paman
pêmbatanging mring manira

Lir ngincup antuping kombang
cêpak lupute pêthèknya
tangèh kêlêrêsaneka
manira santri wêlaka
mêksih winulang sudarma
dèrèng wruh ngèlmu nèm tuwa
yèn ngèlmi santri tan endah
namung ngèlmi sêmbahyangan

Linulud dalu lan siyang
gumuyu Ki Kulawirya
i bilah dene agawat
kang Nurbayin pitakonnya
dene kadi wohing nanas
mawi pinilih nom tuwa
puniku dospundi kakang
Ki Nurbayin mèsêm nabda

Inggih mangsa-borong samya
ing ngriku panuwun-kula
angalap bêrkah wuwulang
mila ngong atur pêtanyan
saking balilêt kawula
dununging ngèlmi nèm tuwa
sêsangu ginawa pêjah
Ki Wirya sangssaya latah

Sarya ngling kaya wong lungan
mikir sangu kang ginawa
Jèngraga mèsêm ngandika
lêrês man Nurbayin gènnya
tanya ngèlmu nom tuwanya
kang nyata pêtanyanira
wajibing gêsang ihtiyar
puniku apan utama

Ki Wirya malih ngandika
gih gampil puniku kakang
Nurbayin pêtanyan-dika
tan susah matur anakmas
sêkalihan miwah mring wang
gampile andika tanya
marang Nuripin kewala
uningèng ngèlmi nom tuwa

Yèn kula ngèlmi punika
kang ginawa sangu pêjah
pênêde sangu bêrambang
kinandhut ywa ical-ical
niku kakang kang utama
tinandur anèng ing dunya
suprih thukul ing akerat
mêkotên pêsêmonira

Kudu-kuduning agêsang
kang tan pêgat pujinira
lir bêrambang ingoncèkan
tan têlas kuliting brambang
sap-sapaning ngèlmu rasa
Nurbayin mèsêm anjola
matur tan pati surupan
anyathêti kanthètira

Ki Kulawirya amuwus
yèn andika kang Nurbayin
arsa wruh ingkang têtela
gih ngriku maring Nuripin
kang wus tinanilan mulang
mring murid ingkang sêdyapti

Ambakna niku nyêkukruk
tan kêna dèn-mêjanani
Ki Nurbayin ngungak-ungak
sarya ngling marang Nuripin
kadospundi ngriku anak
lajênge mungguhing ngèlmi

Nuripin nauri saguh
gih mangke kewala gampil
mêksih apanjang onjodnya
tiyang wus anèng ingriki
tan susah kasêsa-sêsa
dêdalon kewala bêcik

Mêngkana ing wancinipun
ancala wus tunggang wukir
samya mudhun saking langgar
arêbat wêktu Mahêrip
Jèngraga kinèn dadi man
wêwacanira dèn-apti

Nurbayin ngalêm jro kalbu
sangsaya dènnya jrih asih
wus bakda wêktu Mahribnya
nuju sunatira wabin
gya manjing angangkat Ngisa
Jèngraga mêksih ngimami

Antaranira bakda wus
pêragat sunat lan witir
samya ngaturan mring wisma
nulya sêdaya umiring
wus prapta tata alênggah
ginêlaran sarwa suci

Ki Nurbayin sigra nuduh
mring rabi lan anaknèki
ingkang liningan ngêpah
êmboke nuduh mring siwi
padha sira rêrêsika
ngladèni dhayoh priyayi

Ing sêkadare wong dhusun
aja nisthakakên kèksi
anake samya agêpah
nulya bêbraèn arêsik
Banêm Banikêm Baniyah
ting gadhuwêt salin jarik

Banêm tapih tuluh watu
grusan tigas dèn-anyari
kêmbên solok turun waspa
gêlung munjung dèn-sêkari
usit tanjung lan kênanga
acucundhuk sêkar kanthil

Boborèh sari apupur
Banikêm tapih garingsing
mayang mêksyanyar bang-bangan
kêkêmbên pêlangi wilis
apupur wêdhak lamatan
gêlung dhog kagênêm jindhil

Baniyah tapih têruntum
kêkêmbên pêlangi abrit
ubêd kêkêndhon sumangga
singsêt ngarêp nglokro buri
gêgêlungan canthèl pisang
anggondhèl nèng githoknèki

Tanpa sekar mung cucundhuk
kanthilan ronne sêmlêmpit

pupur walêr borèh kuning
ni rara katêlu pisan
mèh kêlungsên ing wêwanci

Prawan tuwa ting salêbug
gadrug-gadrug durung laki
wangun wagu kiwa-kiwa
ambêbêsus mêsês linthis
nyongar-nyongor tiru bapa
mung Baniyah dhamis kêdhik

Samya irêng rada suluh
ngungkuli sarwa sêthithik
sawuse samya adandan
biyange mèsêm sarya ngling
lah ya mêngkono nakingwang
patut kadêlêng priyayi

Wis ta mara dèn-agupuh
ladèkna suguhmu aglis
kang sinung ling sigra nyandhak
pasugata maring ngarsi
Banêm Banikêm Baniyah
bêkta bucu dhulang kêndhi

Sinaoskên marang ngayun
Baniyah majêng ing ngarsi
anjongok sarwi kandhêgan
tangan têngên nata piring
kiwa kuwaga siduwa
liringe amêratani

Kêmbên kakosèr ing sikut
marucut lukar sanisih
bluju mêthuthuk mênthêkan
lir wudun ngabuh-abuhi
mêntholos ngênthos angegla
anjingkat ni rara isin

Bênakkên kêmbên kêsusu
tangan sih nyêkêli piring
isi ragi srundèng kacang
byuk wutah mawut mratani
arèngkodan solahira
angimpun kêmbên sasisih

Têngên brukut kiwa mrucut
gênti mênthongol kaèksi
pra tamu nênamur tingal
bapakne bêkus ngaruhi
hih bocah tan ngarah-arah
Banêm Banikêm ngèsêmi

Baniyah srèwotan mundur
mipit kêmbên kang ngêndhoni
bug-bug lumayu mring wisma
mêksih sarwi bêkta piring
ni Baniyah langkung merang
kakang wus mundur sing ngarsi

Biyange mèsêm asêndhu
bocah apa sira iki
polahe sêmbèr lèwèran
têmah angisin-isini
samya anutuh sêdaya
biyange lan kakangnèki

Biyange ngungun andulu
marang sutanira katri
samya brangta mring tamunya
kêtara pasanging liring
dhasar sami prawan kawak
mêjên mulat ing têtami

Wau kang sami alungguh
Ki Nurbayin ngancarani
sumangga awêwantinga
kula turi sami bukti
prayogi mriku piyambak
sumapala nênaosi

Anuwun sêpuntênipun
pasugata tan prayogi
pra ngawirya ris ngandika
ênggèh wus têrima-mami
tan sagêd amangsulana
sih andika sung kêndhuri

Pan samya sarwi têturuh
dan lêkas sarêng abukti
pikantuk dènnya anadhah
antara dangunirèki
anutuk dènnya kobokan
majêng ingkang nglêladèni

Biyange ngoso amuwus
lo uga manèh mêndhêlis
bok sing singsêt kêkêmbênan
Baniyah sigra ngowahi
sih kêndho dhadhandhêmira
tan kêna dèn-ruh-aruhi

Kêmbênan angglathik-mungub
ngêndhog sêtugêl kang kèngis
bêngkêr mrih mundul kinarya
ngegla wonga-wonganèki
Banêm Banikêm myat ewa
rêbut dol ayu mring tami

Ni rara têlu mangayun
sami ulate mumurih
sarêng praptanirèng ngarsa
Jèngraga Kulawiryèki
ewa mèncêp ngling ing driya
andruwêng têmên wong iki

Wong padha lir bugêl sêmpu
dol ayu tan dulu dhiri
pangrasane yu-ayuwa
nuliya dèn-dhêdhêmêni
dhapure kaya bêdhigal
tan na ngrasa ulah liring

Ni rara têlu agupuh
anyarik ambêngirèki
lajêng sinungkên mêngandhap
kabèh mring santri Nuripin
adhacah rampadan tarap
Nuripin glis muluk nasik

Kêsusu tan kongsi wisuh
lapake kêpengin bukti
Ki Wirya anolih mojar
lo cêkothonge Nuripin
lir sorok tlethong gêdhogan
ambêlabak olèh kardi

Ki Nuripin athêkul dènnira bukti
puluke
nora kongsi angêpêl ukur nyêkêdhung
tangane

Bluwa-bluwo lap-lêp tan kanthi dèn-mamah
sêgane
themal-thèmêl mangan iwak nora anggop
cupake

Kae Kulawirya myat marang Nuripin
tandange
ngling ambêkus dubilah Nuripin kumat
edane

Ambakna wong bêbadhog lir tan kaupan
dilèngèng
nora jamak mamah-mumuh mangan iwak
cuwake

Ngaji pupung ngijèni tan na ngregoni
jêbloge
pamuluke akêrêp lir asu gancèt
ngingkige

Nora kongsi tugêl upane pinamah
ge-age
pilang-pilang gondhange bisa ngêlêdi
kêrêpe

Ki Nuripin ambêkuh mêksih amangan
grundêle
èh êng jêlèh andêlna dahwène opèn
panastèn

Saya nêmên pêmangane mundhak sêngkut
cêkohe
Ki Wirya ngling lo malah druwowo bae
edane

Matur e e lae angangkah punapa
pamine
yèn mundura mangsa siyosa amangan
warêge

Wus mêngkana anutug dènnya amangan
dangune
ingundurkên ajange marang ni rara
katrine

Samya mèsêm ni rara atutup lambe
anggane
wusnya mundur nulya naoskên dhaharan
ge-age

Wowohan lan olah-olahan mêpêki
kabèhe
Ni Baniyah tansah ngalang-ngalang liring
lirike

Tan kêsaman dènnira anyangkut tingal
sêbêle
lir tambahing timba sinurupkên lèng dom
pamane

Tangèh panjingira paguting pasêmon
lèjême
kadya sawêr dènyarsa anglèng kêbunton
pêpête

Wusnya naoskên dhêdhaharan ni rara
nulya ge
samya mundur mring wisma sêmune cuwa
atine

Ki Nurbayin matur sumangga punika
sêsambèn
sawontêne mamangsêgan sumapala
nisthane

Tamunira nauri inggih ngong-trima
ing sihe
mapan sampun ingadhêpakên ing ngarsi
sêlote

Tan antara kang samya êca alênggah
dangune
gya prapti ki pêtinggi Raga-mênggala
alinggèh

Tur pêmbagya marang pra tamu katrinya
rahabe
winangsulan wilujênge sami-sami
wuwuse

Wontên malih kang prapta pra tuwa-tuwa
tanggane
wong pipitu pan Ki Soma Wanadrêpa
lan malèh

Tanujaya Wrêgajaya Upagati
Ki Moglèng
Ki Miruda samya tinuwa ing desa
kabèhe

Gantya-gantya atur wilujêng mring tamu
pambêge
winangsulan pênarimanira sami
sojare

Samya dongong aningali mring têtamu
baguse
ing pasêmon mriyayi anjêtmikani
sênênne

Samya duga lamun putrane Jêng Kyai
yêktine
kang kêkalih kêlangkung abagus anom
warnane

Umatur Raga-mênggala
mring sang bagus Jayèngrêsmi
lamun pinarêng ing karsa
paduka kula-aturi
sarèh nèng wisma-mami
ragi wontên ombèripun
nèng ngriki karipêkan
duk siyang kawula wêling
mugi sang bagus kêrsa-a mring wismamba

Jayèngrêsmi rum ngandika
lah ênggèh kakang prêtinggi
asru pênarimaningwang
tan sagêd ngong mangsuli sih
ngriki kemawon mami
nunukêri wismanipun
angrêrêmakên lampah
krana Lah ngangkah punapi
anèng ngriki sasat nèng wismane kakang

Andhêku Raga-mênggala
cuwa dènyarsa ngaturi
langkung sêngsêmirèng driya
marang sang atamu katri
katrapan ing pangèksi
tyasira akusung-kusung
wus angrukti sugata
sêkul pangananirèki
Ki pêtinggi Raga-mênggala parentah

Mring batur kinèn ngambila
saosan kang wus miranti
agêpah ingkang liningan
amundhut pasugatèki
tan dangu nulya prapti
rong jodhang rampadanipun
sêkul lawan panganan
tinampan ni rara katri
ki pêtinggi ngling êndhuk banjur ladèkna

Banêm Banikêm Baniyah
solahe samya kinardi
mêsês lir ayu-ayuwa
dol ayu dlèrènging liring
mêjên kêjêng ningali
tênagane mring têtamu
ambêdhog ngadhang ulat
anyêgat ulat pakolih
samya ngringêt ting pêruntus irungira

Sigra naoskên rampadan
bubucu angêt barêsih
sinaosakên ing ngarsa
ni rara tri nata piring
kabèh piring gumlêthik
wèng-wèng tansah myat ing tamu
mèsêm Raga-mênggala
ngling dèn-alon nglêladèni
ni rara tri samya mèsêm ingaruhan

Sarwi mulat ing tamunya
lirike amêratani
Jèngraga ewa tyasira
ngling ing driya bocah iki
anggigilani ati
kêmlakarên ing pandulu
kaya tan kolu mangan
ngênês gêring dening liring
wong lir gênjik jêginik kêmêdah endah

Wusnya gya mundur ni rara
ki pêtinggi ngancarani
sumangga ingkang punika
kawula naosi bukti
sêpala tan prayogi
namung pêmancaling kêmul
inggih maklum paduka
kawula turi wêwanting
Jayèngrêsmi alon wijiling wêcana

Kêlangkung pênrimaningwang
pasihaning kang prêtinggi
tan sagêd amangsulana
pinagut amanggih bukti
sarya ngling jroning ati
kêmurahaning Hyang Agung
dene mêntas luwaran
mawantu ana asung sih
kaya-kaya tan kêwawa nadhahana

Nulya wêwanting sarya jar
lah suwawi kang prêtinggi
myang pra sêpuh sêdayanya
samya akêmbulan bukti
têmbene sih pêpanggih
kewala krana Lah-ipun
sêdaya aturira
paduka sami abukti
botên susah anggalih ingkang omahan

Pinêksa kêmbulan nadhah
gupuh mojar ki pêtinggi
èh sapa kuwe kang ana
sira mêngetana aglis
mundhuta bucu malih
roro sarampadanipun
kang tinuding gya mentar
tan dangu anulya prapti
sinaoskên tata nèng bale-watangan

Ingancaran ngangsêk kapang
Nuripin kinèn alinggih
ing salu royom anadhah
tan ayun Jèngraga angling
nuruta mèlu linggih
konjalan kono ing salu
Nuripin sigra minggah
mring salu nêpungi linggih
adan lêkas samya kêmbulan anadhah

Jayèngrêsmi Jayèngraga
katri Ki Kulawiryèki
samya micarèng ing nala
owêl rahabing pêtinggi
kêpalang kaduk bukti
namung animbangi tanduk
dangu dènnira nadhah
pikantuk anutuk bukti
aluwaran samya wijik turuh asta

Ambêngira cinarikan
abikut ni rara katri
Banêm Banikêm Baniyah
samya angundurkên piring
Baniyah sikutnèki
pan anjarag ngêsuk dhêngkul
dhêngkule Jayèngraga
Jèngraga mêncêrêng galih
hêng hêng dene andruwêng tênaganira

Ni rara bungah jro nala
munyung-munyung ambêdhidhig
mandah si yèn linawana
kêbêg atine glis mati
sêmono bae dening
tyase lir ambêdhah lambung
mêngkana sawusira
ambêng linorod ing wuri
namung kantun saênggèn kang ingantosan

Nuripin dènnira mangan
nênggih dangu angarèni
rewange kêmbulan mojar
wawi gus ywa isin-isin
prayogi kang dumugi
Nuripin ngling gih-gihipun
mangsi dadak isina
pan wus griya ngong pribadi
samya muwus lah inggih lêrês punika

Jayèngraga mèsêm mulat
Ki Wirya gumuyu angling
hi hi bilah nora jamak
kèh jujuluke Nuripin
omah kobong lan malih
ajujuluk kartêk rubuh
murade nora beda
sêsaka kari sawiji
matur tanggêl kantun sakêdhap wasisan

Wus lêpas sêkul ing ajang
ngling kula sampun dumugi
ginuyu rowangnya mangan
mènthèk-mènthèk Ki Nuripin
Ki Wirya ngling nudingi
wis kaya bagor auntu
ambêng wus ingunduran
gumanti dhêdharan ngarsi
pan cinarakakên mêmangsêganira

Jèngrêsmi mèsêm ngêndika
alon marang ki pêtinggi
punapi sun-walêsêna
mring kakang myang man Nurbayin
dene taginêmatin
tan mantra têmbene tundhuk
langkung rahab maring wang
sêmune tan wigih-wigih
ki pêtinggi gumuyu anor turira

Kang botên-botên sinabda
tan rumaos katrimèng sih
kêtang kumêdah kawula
ngalap bêrkah wit kêpanggih
wus têtela kang warti
yèn paduka putranipun
guru ing Wanamarta
komuk ngulama linuwih
tan wontên lir Jêng Kyai Bayi Panurta

Ginuron para ngulama
tuwin bupati pêsisir
masuk nêcêp samya nyabat
mring ramanta jêng kiyai
kawula tumut mundhi
-mundi ing barêkahipun
ing mangkaya jêng paduka
sumasar kêrsanta kampir
sakêlangkung kawula asuka rêna

Lamun kêparêng ing karsa
paduka kula-aturi
rèrèh nèng ngriki sêpasar
sakêrsanta ngong-ladosi
kados tan walang kapti
Jayèngrêsmi lingira rum
kêlangkung pênrimèngwang
sih mulane kang pêtinggi
angrahabi mring wong mêntas kabêncana

Nanging tan dadya punapa
rinêksa dera Hyang Widi
atanggap Raga-mênggala
umatur mring Jayèngrêsmi
kabêncana dospundi
kawula nuwun sumurup
Jèngrêsmi kaduwung tyas
pitutur kang wus kawuri
tanpa misil anênangi têkaburan

Anolih mring arinira
Jèngraga sumambung angling
mêkatên lire kang Raga
ing lampah duk winginèki
kampir dhusun Têgarin
sasar nèng wismaning pêthut
kèh wastaning durjana
benggole ran Candragêni
samya kumpul wêtara wong satus ana

Ing dalu niyat misesa
angècu ngrêpês ing mami
ingêbyuk durjana kathah
anocog gêgaman wani
kakang-mas lawan mami
anjêjêr kewala jêtung
mung paman Kulawirya
kang ngrampungi ing prêkawis
dur balêdug linawan tangan kewala

Katuju rinêksèng Suksma
kang ngècu gusis tan kèri
byar enjing nulya umangkat
nênanggung kampir ing ngriki
wus rahayu lêstari
kang myarsa samya angungun
nyênthe Raga-mênggala
ngling dhasar gonnê wong baring
wong Têgarèn gambuhane gêgêmblungan

Raga-mênggala matur
ambêg umbak prawiraning wuwus
yèn cêcêmplon Têgarèn sami kêpadhil
ancog-ancogên sêdarum
sêdhusun pisan wong bandhol

Dursila gêcul kumpul
wus damêle mêjahi dêlanggung
ki pêtinggi anjêngèngèk angling malih
jêgge manira andulu
wong Têgarèn anèng kono

Sapa jênênge mau
gupuh bature asru umatur
wong titiga kang mriki duk wau enjing
Jarangas lan Prêti-yuyu
kalawan pun Mêrak-jamprong

Raga-mênggala wuwus
lah undangên marene dèn-gupuh
gya ingundang tan dangu wong tiga prapti
kêmul bêbêd ting bêdhêgus
Raga-mênggala têtakon

Sira jare anukup
santri anginêp anèng desamu
kang tinakon wus mangêrti langkung ajrih
kang lênggah singgun-suminggun
kèlingan prawiraning don

Matur sarwi tumungkul
botên nêdya kawula anukup
akalipun Braja-lamatan tyang kalih
Braja-lintang Dhadhung-awuk
kawula katut kemawon

Botên tumut angrubut
kula kewala lajêng lumayu
mila tan kêdrawasan tiga puniki
sêdaya pating garuruh
kèh kacurnan kèh kang pekoh

Dede sêwadosipun
kados-kados kang winastan ji-tus
mirêng kula sambate kang sami kanin
sajêg tan kadya puniku
lagi puniki kêtanggor

Raga-mênggala muwus
yèn ta sira mèlua angêbyuk
nora wurung sira ngong bubuh saiki
iku kaya pêngrasamu
ko kira-kira wong rèncog

Tuju sira tan mèlu
yèn mèlua yêkti pêcah dhasmu
kang liningan kêlangkung dènnira ajrih
Ki Kulawirya gumuyu
sarwi mulat ing Mrak-jamprong

Kang dinulu tumungkul
Mrak-jamprong Jarangas Prêti-yuyu
kalimputan lir tikus pagut lan kucing
tan kêwawa salang dulu
Ki Kulawirya ngling alon

Gih ta lah yèn sun-gugu
dhi pêtinggi ngong duk winginipun
datan nêdya amêrjaya ing-ajurit
mung nangkis braja tumêmpuh
anjorogakên sakèh wong

Kècu asru anggrêgud
riwut blarut tambuh rowang mungsuh
pênthung-pinênthung lan rowange pribadi
kêjagur tapuk-tinapuk
ting kalêpruk kèh mêlopor

Dadya tyasingong kondur
tan bramantya dening salang gumun
wong kang udrêg-udrêgan lan rowangnèki
tan wontên ngênani ring sun
Raga-mênggala anjomblong

Myang sakèh kang alungguh
gawok myarsa sèstu janma luhung
dhasar warti putraning guru linuwih
mangkya mêntas anrang kewuh
atatas prawira tanggon

Sangsaya jrih kêlangkung
kang samya myat mring sang katrinipun
Ki Nuripin sumambung kandha duk nguni
sarwi anggaruti jagung
sinambi lan jênang dodol

Wuwuse nyamuk-nyamuk
kula yèn kèngêtan wingi dalu
duk bêndara kenthol rinêbut ing jurit
sore tyas kula wus pyar-pyur
myat wong kongsi wêdi nguyoh

Myarsakkên kang cinatur
dènnya ngampak ambegal mêmandung
linggih têpung sor jagongan duwe bayi
tan ana liyan cinatur
namung dènnya bêndhog nyolong

Ngapalkên jaya èsmu
ting barisik guthite anukup
têndho wanci lingsir wêngi ngêprès wani
wong sadesa sarêng ambyuk
tujune bêndara jarot

Lir ngidak-idak tandur
lêbur tumpur kang ngrêbut byur mawur
satêngahing gawe ngong tan duwe ati
ngungsi mring longan amblusuk
ngambèn dèn-grêjak sakèh wong

Dêlika antol jêpluk
ambèn ambyuk nindhihi maring sun
lir linakar amipit ing awak-mami
tan bisa obah sakojur
ngong sêsambat gêmbar-gêmbor

Tujun glis balêdug
binirat mring bêndara gya mawut
datan ana siji ingkang mangga-pulih
kula tinimbalan gupuh
ngong matur sru bêngak-bêngok

Nulya bêndara gupuh
abrengkal galar dêlikanipun
kinèn tangi manira tan bisa osik
kewala tinarik asru
ngong gya rêngkêng-rêngkêng lunggoh

Sêkojur badan rapuh
kongsi sêpriki ing sakitipun
angrêmpiyêg ting garêgês raosnèki
kang myarsa samya gumuyu
anduduk dadi guguyon

Ki pêtinggi Raga-mênggala gêgêtun
myarsa kandhane Nuripin
dènnya amanggih pêkewuh
anèng dhusun ing Têgarin
rahayu prawiraning don

Myang sakèhe kang jagongan samya ngungun
micarèng sajroning ati
tan wingwang putraning guru
putra kadange linuwih
sabdaning rama kinaot

Apan iku kaote trahing aluhung
sèjèn pancène wong gombrik
yèn kêtêmpuh tombok umur
saking apêse tan yuni
wong awon nora winongwong

Kang mêngkana osike pra sêpuh-sêpuh
pupuji sokur ing ati
wah jrih asihirandulu
Ki Wirya mèsêm dènnya ngling
atêtanya mring Mrak-jamprong

Hèh kisanak ngong tanya marang sirèku
rika ngaku aywa kumbi
duk sira padha anukup
apamu kang tiwas kanin
wong tri tutura maring ngong

Samya matur wong têlu inggih sang bagus
yêktose kula puniki
tiyang tiga sami tatu
kang sirah sami anggêtih
kados kenging pênthung bandhol

Ki Nuripin mêtênggêng sarwi amuwus
dene kathik têdhas wêsi
lah aji-dika si Lêmbu
-sêkilan kadi-punêndi
kongsi anandhang kêtaton

Nauri dandosan mêkatên puniku
tan kenging kêdah bilai
kawula wus niyat mantun
tobat-kula yèn nglampahi
inggih ing pêndamêl awon

Ki Nuripin nauri sarwi gumuyu
layak yèn dika marèni
marine mari kabutuh
tuju-tujune marèni
wong wus kapêngkok kêpokoh

Gêr gumuyu sêdaya rowangnya lungguh
Kulawirya mèsêm angling
gêguyu mring ulatipun
wong têtêlu pucat isin
Ki Kulawirya agupoh

Ngrogoh kanthong mundhut têlung reyal wutuh
lo niki dika tampani
nyêreyal edhang wong têlu
ngong asung patiba jampi
rika marèni kemawon

Polah pala-cidra dursila cêlimut
Mrak-jamprong sigra nampèni
sarwi matur nuwun-nuwun
sêdaya ingkang alinggih
dènnya andêlêng malongo

Jayèngrêsmi Jèngraga mèsêm andulu
samya sokur tyasirèki
mring paman asung sih maklum
Nuripin ngaruh-aruhi
lo mêngko uga angglèmbos

Ethok-ethok marèni durjananipun
kêjaba andika salin
jêjênêng rika punika
tan lumrah nganèh-anèhi
lan jênêng salumrahing wong

Jênêng Mrak-jamprong Jarangas Prêti-yuyu
apa jênêng Kêndhil-wêsi
Lutung-mènglèng Tumbak-ladhu
Sambang-ngèrèng Candra-gêni
Kêthèk-mingkar Klunthung-waloh

Jêjênêngan kabèh kang mêngkono iku
bangsa brêkasakan bêlis
thèthèkan setan lêlêmbut
bok jênêng sing lumrah janmi
ywa rika jênêng mêngkono

Nauri wong tri o o inggih kêlangkung
sêndika angalih nami
jênênging tani kang patut
Nuripin angling gih bêcik
lan malih bênêre nganggo

Pituwase surup dadya arta ngusur
têlung wang edhang wong katri
sababe aku ya mèlu
lara babaganing kanin
ngong kêtindhihan ambèn bot

Kang miyarsa sêdaya sami gumuyu
Ki Wirya ambêkus angling
kakèhan amèt si Cêblung
wong ngêmis dadak andruwis
ya mara wis ta ing kono

Ki Ripin amung wus pundi ta ing riku
abêgja rika pinaring
wong têlu mèsêm sumaur
inggih bok sampun akawi
mundhut ujuran kemawon

Inggih kula sami ngaturi nyêtangsul
anggrisipun dinol dhingin
benjing-enjing pênêdipun
Nuripin anolih angling
lo niku dika pun goroh

Sinaguhan wong têlu Nuripin manthuk
ginuyu sakèh kang mèksi
Ki Kulawirya amuwus
dhusun niki dhi pêtinggi
kêbawah pundi ing Longsor

Desa gêdhe wiyar pêsabinanipun
Raga-mênggala turnya ris
ing Longsor cacah sangang jung
pan inggih tumut nêgari
Tabon Panaragi katong

Nging kalêbak wukir mring Trênggalèk ngriku
Trênggalèk-wulan ngabèi
apan cacah kalih-atus
dèn-dêgi dêmang kêkalih
Trênggalèk-wulan sawiyos

Ing Trênggalèk Lêmbuasta wastanipun
ngabèine kang sawiji
sami dêmang lênggah nyatus
mas dêmang ingkang sawiji
Kidang Wiracapa jarot

Sisih lan mas dêmang Wiracana nêngguh
sêntana ing Pranaragi
pan sami sêntosanipun
wontên kaote sakêdhik
bèr Wiracapa maring wong

Esmu kagyat Kulawirya myarsa wuwus
angling sêsambèn ing kapti
puniki mungguh ing laku
rayinta anakmas kalih
tinuding sudarma karo

Inggih kaka kawula jêng kyai guru
kon ngulati kang don anis
Sèh Amongraga linuhung
ran dèrèng parêng pinanggih
samêrga kalungsèn wêrtos

Lan angluruh karuhe jêng kyai guru
salong ingkang wus pinanggih
mung kantun kang dika tutur
ran Kidang Wiracapèki
manira ayun pêpanggoh

Yèn sêmbada si adhi mugi tutulung
yèn èstu anakmas kalih
umangkat ing besuk-besuk
ngong nêdha rencang sawiji
nuduh mring Lêmbyasta mêngko

Jayèngrêsmi Jayèngraga nunggil wuwus
lah inggih kakang pêtinggi
prayoga asung pitulung
Raga-mênggala turnya ris
inggih sêndika kemawon

Pan kawula priyangga kang atut pungkur
marang ing Lêmbuastèki
mangsa ngong wratna ing laku
pra ngawirya suka myarsi
mring Raga-mênggala sagoh

Ki Wuragil Kulawirya malih muwus
lah sokur adhi pêtinggi
kalawan sanès cinatur
pênêd bab ngrasani tani
sami pucungan angomong

Tanêm-tuwuh ngilmune barang tinandur
mrih tulusing sawah
sêlamêt dadining wiji
wong tani kang tinêmu tanêmanira

Wawi ngriku paman-paman para sêpuh
wong nganggur jagongan
pênêd caturan kang misil
supayane anarik budi raharja

Alon matur Raga-mênggala pra sêpuh
nuwun jasad kula
sêdaya yèn tiyang ngriki
datan wontên kang nalar mung mrih lèlèran

Babing ngilmu gugunêman sami busuk
myang kang tuwa-tuwa
samya bodho sadayèki
barang kêdah tansah têtakèn kewala

Mring puniku Ki Nurbayin kang mumuruk
sêkathahe ingkang
pitakèn marang Nurbayin
pan sêdhêngan kewala tinakokêna

Ananêmbur pitutur miwah nênandur
sami atêtanya
Ki Nurbayin mituturi
inggih mangsa borong ing ngriku kewala

Sêmu guyu Ki Kulawirya amuwus
kalingane kakang
Nurbyin tunggul desèki
kang dadya pêngangson ing nak-putu kathah

Mèsêm matur ing botên pantês kawuwus
namung tambêl-bêtah
kêtêmpuh sêpuh pribadi
ilmi awèl-awèl prandene ginêga

Lingira rum Ki Wirya sami ginuyu
sêkadar wong tuwa
kados pundinipun malih
inggih pantês kêjibah rèh kêwajiban

Babing kawruh maesa won pênêdipun
ingkang pinilala
myang mangsa tanduring wiji
saking pundi titike ingkang prayoga

Ris umatur yèn maesa titikipun
ingkang pancal-buntal
wulu pandhês kang anunggu
ingkang kêngkêng kawête bang gantangannya

Gêgêr wusu kang kiyat bubuntutipun
kandêl lêng-lêngira
kuping kang jamur krêna brit
kang tan kalung kang mêmêl andhêmanira

Kulit alus kang ngêmbêr bubunguripun
kang manggak pathaknya
ilat kang mobit nêlasih
wadhuk bandhur kang ngupih landhung iganya

Tracak sungu kang mêlês utawa dhungkul
punika winastan
dhoyok sinom raja pèni
kalis ngama asrêp lacake tulusan

Lingira rum Ki Wirya sami gumuyu
lah niku prayoga
kêduga têmên tyas-mami
pênêd linajêngkên kang Raga-mênggala

Saratipun têtanèn utaminipun
supaya ywa ana
Raga-mênggala turnya ris
kang kêlampah tanah ing riki saratnya

Yèn ta lamun taun Alip wit mêluku
ing dina Jumungah
saking kidul-wetan wiwit
pêmlukune winêkasana ing têngah

Nêbaripun ing wiji tancêbing tandur
kalêrês ing dina
apênêd Jumungah Lêgi
amanipun punika apan bang-bangan

Saratipun ampo lawan jêruk gulung
pinêndhêm tulakan
lamun taun Ehe wiwit
mluku dintên Arbo saking lèr lêkasnya

Wêkasan wus ingkang lèr-kilèn puniku
nêbar ing winihnya
tancêbing tandur marêngi
dintên Rêbo amane pêksi anêba

Saratipun apan pisang saba nêngguh
pinêndhêm tulakan
yèn Jumawal wiwitnèki
mluku dintên Sêptu winiwitan têngah

Nêbaripun myang tancêbing wiji tandur
Sêptu ama bugang
lêri bungkak sambêl cabe
jangan mênis sinajèkkên ing tulakan

Lamun taun Je dènnya wiwit mêluku
Kêmis ing lèr-wetan
wêkasan kidul-kilèn wis
nêbar winih tancêbing tandur Kêmisnya

Amanipun cèlèng kang angungsir tandur
sarat uncêt wadhang
kêlawan têrasi abrit
jagung saontong pinêndhêm ing tulakan

Lamun taun Dal Nga-at wiwit mêluku
kidul lêrês dènnya
wêkasan lèr lêrês nênggih
nêbar winih tandur nênggih dina Nga-at

Amanipun ulêr sarat lutung
timah budhêng apan
pinêndhêm tulakanèki
yèn taun Be wit mluku dintên Sênèn-nya

Lêkasipun sing wetan wêkasanipun
lèr kilèn yèn nêbar
winih tandur Isnèn ugi
amane sundêp pan saratènja jaran

Pinêndhêm tulakan lamun taun Wawu
wit mluku Sêlasa
saking kidul-wetan nênggih
wêkas kidul kilèn yèn nêbar Sêlasa

Amanipun walang sarat lênga-taun
pinêndhêm tulakan
kêlamun taun Jimakir
amêluku wiwit ing dintên Jumungah

Saking kidul-wetan wêkasan têngah wus
nêbar wiwinihan
tandur ing Jumungah ugi
amanipun tikus bêrit sarat jênang

Baro-baro lan pêngaji sigar abu
botên kênging nganyang
lan salêmbar ronning wringin
binuntêl ing ronning pisang pêronggolan

Pan tinangsul lawe wênang ubêt têlu
tamat gotèk sarat
têtanèn angolah sabin
Jayèngrêsmi mèsêm aris angandika

Brêkatipun kaole kêtêmpuh sêpuh
puniku manira
nulat sarating têtanin
eca lamun tinurua lir swarkara

Jayèngraga nambung mring raka ris
inggih sèstu prayogi tinulad
kang sarat ngilmi têtanèn
tanah paduka dangu
ing kêrajan Wanamartèki
dèrèng mangêrti sarat
mluku nêbar tandur
kang paman sumambung mojar
iya bênêr tan ana lir kang Nurbayin
ilmu sarating sawah

Jayèngrêsmi anauri aris
inggih paman prayogi ginantya
ilmine sarat têtanèn
utami yèn tiniru
kojah mring sêlamête pingil
kasab kasiling sawah
sangêt lothungipun
benjing yèn prapta ing wisma
wong ing Wanamarta kang samyolah sabin
winulangan supaya

Kawêdalan dènnira sêsabin
kang paman manthuk mèsêm ngandika
iya yèn besuk wus mulèh
wong ing kana winuruk
yata wau wancining ratri
lingsir wêngi anggagat
mra-têlu wit bangun
Jayèngrêsmi lon ngandika
kakang Raga-mênggala lan man Nurbayin
prayogi ta luwaran

Kula nêdha sarèh anèng mêsjid
sèmèk lêlayapan munggwing langgar
Nurbayin lan pêtinggine
samya lon nor umatur
yèn sêwawi kewala ngriki
ing jrambah pasênthongan
kawula atunggu
nèng jawi samya lèk-lèkan
Jèngrêsmyang-ngling mugi sami amaklumi
mring wang katoran lampah

Raga Mênggala lawan Nurbayin
samya umatur sumanggèng kêrsa
gupuh ngrakit gêlarane
Jayèngrêsmi umêtu
mudhun bubar kang samya linggih
amulih sowang-sowang
wau sang abagus
laju tangat anèng langgar
Kulawirya nèng paningrat lan Nuripin
sinaosan gêlaran

Tuwin pêsareyannya Jèngragi
anèng wisma priyangga pimrênah
nèng salu alit bing kilèn
Ki Nurbayin wus masuk
mring jêro mah lan rayatnèki
lajêng samya anendra
mêngkana kang sunu
Banêm Banikêm Baniyah
wong têtêlu nèng salu sami alinggih
rêrasan guligikan

Guguyon ririh pating barisik
saking dahat mêpêk birainya
malah sêmada kêlungsèn
sami pêrawan jêbug
ting gadêbug durung alaki
dèrèng wruh rasèng priya
nanging sring andulu
bapane yèn gêgarapan
lan biyange lêt rong bêngi têlung bêngi
anginjên ing bapanya

Dènnya pulangyun kalaning ratri
ni rara tri pan ajak-ajakan
rêbutan sami anginte
sabên-sabên andulu
mring biyunge kang anèng nginggil
bapane lininggihan
ngêthêngkrêng amangku
jumbul-jumbul kêtingalan
mring anake kang anginjên gênti-gênti
nyanane wus lumrahnya

Wong wadone ingkang anèng nginggil
wong lanange ingkang ngadhag-adhag
mêngkana ing pênyanane
saking dèrèng sumurup
brêkating wong durung nglakoni
tan wêruh ingkang mawa
bapane wus sêpuh
tan pati gurnan ngêrengkang
plaur mlumah kang tan sasah kongkah-kangkih
kang uthi nyainira

Wong wus tuwa repot Ki Nurbayin
bojonira pan mêksih nom berag
dadya biyung kawalonne
marang ni rara têlu
sabên wêruh dènnya anginte
anuju kabênêran
biyunge nèng luhur
bapane ingkang malumah
lamun nuju salumrahe wong sênggami
ni rara tan uninga

Yata ni rara katêlu sami
ting gadhêgês sami galênikan
nèng ngambèn sami bêbraèn
sami kalêthêkipun
pêngarahe mring Jayèngragi
bisa-a sacumbana
ni rara katêlu
ni Banêm lon wuwusnya
mèsêm-mèsêm mring rine ni rara kalih
aririh bibisikan

Sainggane dhêdhayohmu iki
ya kemase bagus Jayèngraga
apa gêlêma kirane
jinak sapulanging hyun
lir sibiyung kalane ratri
anumpang mring si rama
apa ta ya ayun
priye Banikêm Baniyah
tyasku iki nora kêna dèn-sayuti
sru brangta mring Jèngraga

Ni rara ro anauri ririh
iya êmbuh kono bok cinoba
gêlêm ora kêruane
kiraku bae ayun
wong kêpêncil tan ana janmi
diyane pinatènan
pêtêng nora na wruh
sarasane atinira
padha nora beda wong têtêlu iki
kedanan mring Jèngraga

Mêdhar wadi tan ana sin-isin
saking padha karêpe ni rara
jaragan tunggal karêpe
ni Banêm lon amuwus
lah bok sira Banikêm dhisik
salah siji sadhengah
-neya wong ro iku
Banikêm Baniyah mojar
kowe bae kang Banêm dhisika bêcik
prayogane wong tuwa

Banêm jiniyat kinèn dhisiki
nglêsêd anguh kêtêge dhêg-dhêgan
angorong salit gondhange
clêgukan ngulu idu
gajêg mara gajêge suthik
pinêksa mring rinira
rara kalihipun
gage ta payo sadhela
ngarah apa nora nana wong liyaning
wong wis padha kewala

Nulya mangkat Banêm wadhag-widhig
maring gyanning kenthol Jayèngraga
Jèngraga pan dèrèng sare
sapolahira wêruh
ni rara tri dènnya ting klêsik
Banêm mara Jèngraga
api-api turu
diyane wus pinatènan
praptèng gyannya sêg kêdhêkês mèlu guling
angêkêp lambungira

Jayèngraga pi kagyat ngling aris
sapa iki ngêkêti maring wang
ni Banêm alon ature
dhuh kawula sang bagus
sangêt wiyang moyang tyas mami
rongèh tan pandak lênggah
saking byat tyas wuyung
nunuwun jampyaning brangta
mugi sang abagus paringa jêjampi
bêndara mring kawula

Kadya pêjah sakala puniki
yèn tanpa-sung kêrsa ring kawula
dhuh kadipundi kemase
wawi ta sang abagus
kadipundi kula puniki
èstu-èstu bêndara
sakêdhap nuwun sung
raose kados punapa
saking dèrèng kawula nate nglampahi
anunan lan wong lanang

Jayèngraga gumujêng jro galih
ngunandika e lah iki beka
anukup wong turu ijèn
têmbunge dene aku
mêndhalungan tan wasis ing ling
kêburu karêpira
layak durung tau
linge gêrok pêgat-pêgat
nglêd-lêd idu rênggosan ambêganèki
mêtu ngirung kumrangsang

Pênggujêge jag-jagan agujih
mêtu ngirèng kumrangsang
cêlathune bêlaka tan pakra
rupane tan menginake
têmbung lawunge kidhung
datan ana ingkang prak-ati
pêrawan kongsi tuwa
nora na angingus
lah priye mono kiye ta
yèn sun lawanana wong tan angrênani
yèn tan ayun niaya

Alon muwus sira Jayèngragi
apa sira adrêng karêpira
ni rara inggih ature
Jèngraga ris amuwus
lah ya wis juputên pribadi
sira kang wèha akal
ya wus sêkarêpmu
ni rara wusnya liningan
têrataban atine anulya tangi
alungguh gurayangan

Amimiyak nyamping mêk nêkêmi
gêng antar ngêlekar bêlotira
ukur-ukur madêdênge
ni rara kagyat matur
kula niki kadipunêndi
Jayèngraga lingira
lo iku ta êmbuh
sakarêp-karêpmu dhawak
iya kono mangsa bodhoa sirèki
kang duwe karêp ngajak

Rara Banêm kèngêtan ing ati
niru biyunge yèn gêgarapan
gupuh aninding tapihe
srèwat-srèwot arikuh
ingunggahan Ki Jayèngragi
sêg sru gumèrêng awrat
dhêngkule sidhêkus
makèngkèng lir nunggang gajah
ambênêri bibire nèng gigir sathim
sathime kaangêtan

Nêng-nêng manggut-manggut saya wani
anglêgarang kêngkêng nèng wêlakang
lir ginanjêl gêganjile
Banêm ngrarêngih matur
kadospundi bagus Jèngragi
nikine ambêlasar
maring pungkur nat-nut
Jêngraga ngêdên saurnya
kêbangêtên sirèku lèhmu nindhihi
abote nora lumrah

Bokongmu iku junjungên kêdhik
bèn bisa mêsat kang sira arah
yata mara kono age
ni rara sigra junjung
pan angongkang mêkongkong nyênthing
tangan jongok siduwa
ambêgane ngangsur
andharêdêg karêngkuhan
matur lah bagus kadospundi puniki
nulya dhogol andhêngal

Kadya sènggot kapêdhotan tali
Jèngraga angling kono bênakna
wong akal-akalmu dhewe
Banêm adrêng ing kayun
guthul mêsi kêpara ngarsi
winuntatkên akêbat
binênak mak bluru
jêbul ing wuri nglêgarang
tholang-tholang thothok githok gigir alis
kaidwan kailêran

Banêm tansah matur kadospundi
Jèngraga ngling ya têlatènana
yèn kabênêran ênggonne
Jayèngraga tyasipun
kaangêtan dening nyêmimik
angaji ngarah apa
lothung ala nganggur
duk guthul mlotro amblasar
lêr kumêsar Jayèngraga ragi apti
anrêka yèn sih prawan

Nanging pupu wêntise Jèngragi
sru katindhih sat-ingsêt kawratan
ni rara rikuh dènnya mrèh
apan sêdangunipun
binênakkên wus amatitis
pinênêt pakênêngan
amlere mak bluju
mrucut mring ngarêp andhêngal
binalèkkên ing bênêre bola-bali
mêksa tan kabênêran

Plèsat-plèsèt marang ngarsa wuri
kêsêl angungsêlakên ing wokan
andrêrèwès kaprès umès
tansah nêrècès ngilu
angyiyiti guthul wêradin
prandene tan lèthèh gupak
saking gênging guthul
kur-ukur malêm kewala
dangu tan tumama nadyan tuwa sunthi
mêksih dèrèng antara

Jayèngraga èsmu wlas ing ati
mring ni rara sangêt kêthêkêran
tan bisa ambênakake
sang bagus ling ing kalbu
mêsakake dene ngêthikir
sunat ajrih utama
muruki wong busuk
lan tan bêtah abotira
Jayèngraga anglawe astanya kalih
anjêjêgakên dakar

Ingkang kanan agujêngan cêthik
guthul ingungsêlakên ing prana
sarwi alon andikane
mara ta wus dèn-gupuh
pêtêlêna aja kowahi
ngong numbang repotira
bangêt kangèlanmu
lan aku sêlak kabotan
wus ta gage sêlak mlêthêt ko tindhihi
ni rara nulya ngangkat

Cêcêthike pan wus dèn-gujêngi
cêmèmèke uwus kaungsêlan
Jèngraga malih dêlinge
ngrewangana tanganmu
kiwa têngên panthêngên iki
dimên tan pêrucutan
ni rara ngupuh
tan lêngganèng saparentah
nulya mêtêlakên madal ngandhap nginggil
makênêng barêbêtan

Lagya nêsêl ni rara ngrongèni
mak sut plere lêr nurut wêlakang
Jèngraga ngling èh jêr rongèh
wong dikon sing agupuh
Banêm matur ragi asakit
bok sampun punapa-a
nauri lo durung
lah sing akon mau sapa
wis mêngkene tanggung arêp ngajak uwis
mara ta balèkêna

Ngong bênakne payo ta dèn-aglis
matur inggih malih ingangkatan
pinapankên lir waune
Jèngraga ngêmbong idu
cinêkothok ing tangan kalih
kinalumutkên dakar
supaya mrih lunyu
wus bênêr anèng bundêran
nulya tanganira kalih Jayèngragi
anyakub boyokira

Sarya ngling wis mara-ta dèn-aglis
angsêgêna bokongmu ywa owah
mêngko ga mak plere manèh
ni rara ngangsêg gupuh
mêtêl sarwi dipun-jagani
ring tangan nging Jèngraga
pitaya akukuh
dhogol dhêkêt nèng cêlangap
pan angêkêp angape nora ngakêpi
pinêksa pinênêtan

Amandhêlong dhêkok nganan ngering
pesok kêsompok pêmadalira
mêkênêng buwêng wêkane
grêgêl blês blotong anglud
ni rara sru pênjumbulnèki
bêntayangan asambat
yung-yung adhuh biyung
ah ês êh ês lah êmpun mas
dene sakit têmên raose puniki
yung tan bêtah sakitnya

Jayèngraga astanya ngukuhi
tinêtêpkên ancêpe camplêngan
gronjalan pinêksa bae
pinênêt nganjung ganjung
pinrih rapih mêndhaning pêrih
lir nyêlumbat kêlapa
piyake sêpêt sru
kapêksa winasa-wasa
kadya kandhi ingisèn kathahên isi
nyênyêng pinggiranira

Gudabigan ni rara ngajak wis
Jèngraga nauri lo mêngko ta
yèn wus suwe penak bae
titènana ujurku
lara thithik bêtahna dhisik
liwatan lara pisan
wong lagèk bêlusuk
mara ko bêdhêk kapenak
Banêm sih ngrêsah-êsah kêrasa sakit
ngêdên-ngêdên prêmbèhan

Antara rada suwe sathithik
linaweyan ancang ancêpira
winuruk nurut prigêle
mayar raosing pyuh-pyuh
saya padhang dêlênganèki
ngilir liru rasa
seje ada mahyun
lar-lêre rada kaecan
Banêm sêngkut pêngangsêgira têrampil
agampil tan kêpangkal

Mêngkul sikut Banêm mring Jèngraga
tan sêmbada lan wiwitanira
mêringis mangke mêrèngès
ngrasa pakolih ing yun
wus tan mawi dipun-jagani
anglawèhi priyangga
Jèngraga amuwus
lèhmu ngancangi kêrosan
nèk mak plere manèh dadi gawe mangkin
sing kêrêp lon kewala

Ya mêngkono wis sêdhêngan iki
karo rasakna ngêsês-ngêsêsa
apa ra penak ta kiye
Banêm gumuyu matur
ihi ês gih keca sakniki
lah ya sinèh mara ta
kono sing krêp baut
ni rara Banêm glis bisa
don-adone lèthèh cêthat-thêthêt muni
klêcêkan kalicikan

Jayèngraga sinêntor pakolih
kaogêk rongèh ing tingkah
anggadhêdhêr sakojure
guthul badênêng kaku
tan sêranta rasanya mijil
angglêgêg ngudal-udal
yiyit lubèr wangsul
dlèwèr mring rawis landhungan
Jayèngraga gêrêng-gêrêng angling ririh
lah uwis glis mudhuna

Matur taksih ajêng kula niki
mangke mawon kula gèk pakènak
kula raose kang suwe
Jèngraga ngling ambêkus
èh anggayêr nora rêp uwis
kowe sing tan bêngkayang
mêngkono ujarmu
mung tadhah hèh bae sira
ngong adate yèn wis mêtu iya uwis
ngur mêngko manèh ngangkat

Matur mêtu montên kados pundi
nauri èh wong dhêglo mono ta
iya ning mêlopor kuwe
Banêm malih umatur
lo de kêndho niki dospundi
nauri kêndho pisan
wong wis mukok mêtu
ni rara ingsad-ingsêdan
kokodhoke ngangkak ngangkêk anjêrindhit
dhêt-dhêtan raosira

Nora dhêngêr lamun mêtu mani
sru kumêsar mêrkiding mêngkarag
anjingkat sru pangêsêse
mêrkurung niba ambruk
ngêdên mak hêk dènnya ngrungkêbi
gumrèwèl guthulira
gêmbok mring kêkêmpung
kêmpunge Jèngraga gubras
lèthèh kêprèh kêyiyidan amratani
Jèngraga kêsukêran

Bêkah-bêkuh sêdhih angling bêkis
èh èh i biyang wong wis kabotan
dadak ngêbruki Di-lèngèng
ta wis mêngko dèn-gupuh
aja kono ngêbot-êboti
dèn-glimpangkên gumlebag
awake sih kaku
ngêdêr-êdêr pangkêrêdan
sabab dèrèng tate kawêdalan mani
tanbuh-tanbuh rasanya

Durung dhêngêr yèn nganggo mêtoni
namung kèn mêngkarag anjêgrak
wulu mêrinding anyabe
mêksih dhêt-dhêtan mêtu
wusnya tungtas pyuh badanèki
kêmpus unjal-ambêgan
theklok tulang kêju
anggarêsan lungkrah payah
Jèngraga ngling hus banjur dhêrok wong iki
lah kiye usapana

Kang mêlèdrak nèng kêmpungku iki
gage kêsutên ing jaritira
ni rara ngusapi age
ayit plikêt lir ancur
dèn-kêsuti ing kêmbênèki
kêmpung rawis landhungan
wêlakang myang pupu
guthul kang klumut kinêsat
wus samya king kêkêmbên lir dèn-sêkuli
Banêm mathêm abungah

Nêkêm guthul tansah dèn-ambungi
ni rara Banikêm Baniyah
sasuwene ngrungokake
swarane ting balêkuk
myang krêngkiting ambèn ngramèni
samya ngilêr cas-cèsan
ngilu ngisordhuwur
Banikêm ngling èh Baniyah
dene mênêng swarane kang klêcat-klêcit
pa wis apa durunga

Yo Baniyah padha dèn-paranni
layak gêlêm dèn-jak non-anonan
lir mangan kêcap ramene
nauri ya yo gupuh
sêlak yèn tèk dèn-dhèdhèwèki
anulya samya mara
rarih barêng nguwuh
kang Banêm priye kowe ta
aku mèlu warahana wong ro iki
to kang Banêm priye ta

Banêm nauri asêntak ririh
lo lo hus èh ja mrene tan kêrsa
dèn-dukani mring kemase
adhine karo muwus
ih saugêk nganggo dukani
sirèku dene nora
bêcik bae iku
dhasare wong rada-rada
ês ta mara priye maune sirèki
ta priye ta priye ta

Ngling buh mau wiwitane lali
bingung tan eling nora karuwan
êm biyang kathik kêlalèn
ngong mêngko mundhak nêsu
Jayèngraga mèsêm ing ati
myarsa kang rêrêbatan
angling jroning kalbu
e lah rada kabêncanan
dèn-abyag ing prawan arsa andhodhosi
dhoso-dhoso tingkahnya

Prawan jêbug ting gêdêbug iki
gêdhêm-gêdhêm arahe angarah
Jèngraga kèngêtan tyase
yèn mêksih sami kêncur
ragi dhangan melik kumêncing
mêksih rêkasèng mêrga
Jèngraga amuwus
iki kang dèn-padu apa
wong wis êntèk tan kêna pinikir malih
wa-mêngkono mara ta

Grayangên yèn sih kêna pinikir
ni rara ro samya ngling gligikan
kathik êntèk iku priye
kakang Banêm tanganmu
iku apa sing ko cêkêli
tak lênge êndi kakang
angling hèh aja thuh
tangan winêngkang tan kêna
rêrêjêngan kakange dèn-krubut kalih
rêbutan guthul nglèmprak

Jayèngraga ngling gêligik ririh
hus sing tuwa iku bok ya ngalah
kêdheha kudu rêp dhewe
ta gêntèn lan adhimu
sêdaya-daya krêbèn uwis
sakarêpmu priyangga
kono ala nganggur
kang liningan bungah-bungah
mojar e lah dhèkku kemase nglilani
ta mêngko sun sêdhela

Banikêm Baniyah rêbut dhingin
Banêm mojar Banikêm dhisika
Baniyah nom mêngko bae
sêdhêng ngêrti adhimu
lan wus Nikêm munggaha aglis
cincingên tapihira
konokan dhêngkulmu
gèk anune ampêlêna
nèng bênêre undêamu dèn-amidih
pênêtana dèn-kêna

Nulya angêthêngkrêng anèng nginggil
aniru lir kakange waunya
dènnya ngakahi mêkèkèh
guthul mêksih ngêlelur
dèn-adêgkên mêksih ngêndhoni
bênêr prênahing prana
pênjathoke mupuk
ka-angêtan ing cèwèknya
sêntuk-sêntuk ambêbêdêng kêngkêng malih
anunggak lir sêlumbat

Anyundhul dhêl kombul kang nindhihi
kadya êmpyak kacuwak ing cagak
angling e lo priye kiye
nyêngkal têmên lir kayu
kathik pêgêl rasane iki
Jèngraga lon lingira
lah Banêm adhimu
durung tau bênêrêna
aja kongsi mêlèrè mindho-gawèni
mumpung bisa bêngkayang

Mangsa bodho sira kang nuwani
sarwi niwêl-niwêl payudara
mring wong ro kiwa têngêne
kakag sih kiyal gêmuh
mangkah sengah ta panti mundri
dadi jalar pênggagas
ring tyasira ayun
kang cinêthot pêngkêrêdan
ngêmu kringêt sumuk panas awaknèki
Jèngraga sukèng driya

Dèn-têtangi guthul saya mêsi
mêdhok bulêde lir paron gangsa
tinumpangan cêpuk sêlèn
ngrêrêngih kang mrih ing yun
wus tan mèngèng bênêring puki
tangane Jayèngraga
mêtêlkên pok pupu
Banêm mênêt bokongira
sarwi mojar lah wis tangan asru aglis
têtêpêna priyangga

Nulya mênêt sarwi dèn-jagani
boyok pupu pinêtêl rêkasa
pinêksa ancêp anjinge
guthul nyundhul pêpênthul
amêkênêng brêbêt mêrkinting
Banikêm ngrengang ngêsah
sambat athuhyung yung
kang Banêm dene ku lara
ah yang uwis wis aja kang Banêm wis wis
lara têmên tan bêtah

Pinêksa sru grêgêl blês anjondhil
anggronjal-gronjal pan kinukuhan
Banêm ngling bêtahna bae
lumrah lagèk lara sru
mêngko suwe thithik ya mari
mara ko rasakêna
dhèk penak trèmbèlmu
nauri sing tutur sapa
dene kiye larane kêpati-pati
ah wis ah wis ta aja

Ginêlurkên alon pinêkolih
rada rapih lar-lur lakêtêpan
ting palêthèt cêthat-cêthèt
Banêm ngling guyu-guyu
lah dang pira dene ta iki
unine acêthitan
wis nora lara sru
badhèk rasane kapenak
Banikêm nauri êng èh penak thithik
ijèh kur-ukur lara

Wis kang aku aja kojagani
tanganmu karo wis lungakêna
ya tak arah-arah dhewe
Banêm ngling èh hus kêpruk
ngrasakake pênak wong iki
andhene mau dadak
dol ayu si Dhatuk
Banikêm mangkag gagêgan
sêlot krasan ras-arasên lumuh uwis
krêkêsan nyêrot napas

Saya lèthèh drês ilêrirèki
lir wong lumaku nèng balêthokan
bisa mrênahkên rorongèh
Jèngraga siking kalbu
yèn tutugêna wong iki
kaya sawêngi bêtah
bae nora uwus
lamun kongsi ngong wêtokna
kuwi mêngko sijine anggujêg wani
kene ta nora kongang

Dèn-kêkêndho ethok mijil mani
anggêdêdêr lir amêtu rasa
binangêtkên panêtêpe
nulya guthul gêlèlur
ingangkêgan nora ngêncêngi
ikut ngatut kewala
Banikêm amuwus
lo lah priye kiye kakang
dene seje dhèk mau karo saiki
têka êmpuk kewala

Banêm nauri nèkne wis mijil
kowe priye apa wis mêtu ta
ngling mêtu mono ta priye
ya apane kang mêtu
ngling tan dhèngêr mono ya uwis
iki kêtaranira
wus êmpuk ngêlumpruk
Jayèngraga mèsêm myarsa
dènnya rasan balilu durung mangêrti
yêkti kênya wêlaka

Guthul rada nut-nut arêp tangi
saking dènnya rêrasan cêrmêdan
kêdut mogèl bêbogèle
Banikêm ngling gumuyu
e kang Banêm lo dene iki
kènèke nganggo obah
Jèngraga amuwus
wus ta digage mudhuna
ni Banikêm mudhun sangêt cuwanèki
bibisik mring kakangnya

De si biyung kae yèn kadyèki
suwe lèhe nunggangi si bapa
kiyi sadhela ya gene
angling ih dêlahamu
seje wonge ko ranni sami
Baniyah nambung ujar
aku priye iku
kang Banêm aku ta mara
lah dèn-age sêlak penginku kêpati
his ta kang wurukana

Banêm angling e biyang wong iki
tênagane kèrogan lir jarau
cangkême kumrêsêg bae
wis ta mara dèn-gupuh
munggah sarya cincinga tapih
Baniyah sigra nyèngklak
dhêngkule sidhêkus
mak srêg linggih nora tata
Jayèngraga kagyat abot dèn-tindhihi
sarya nglinggi i biyang

Bocah kiye guthul dèn-tindhihi
Banêm adhimu iki bênêrna
wong têtêlu abot dhewe
Banêm Banikêm gupuh
ting guligik wong roro sami
bênêrkên adhinira
adhine kêsusu
kidhung solahe krikuhan
tapihira kêbêthêng ing dhêngkulnèki
rêkètèk tapih suwak

Ginuyu mring kakangnya kêkalih
kang duwe tapih ora anyana
suwèk sakilan tapihe
Baniyah pupunipun
jinaganan ing kanan kèri
Jèngraga ngadhag-ngadhag
kinarubut têlu
guthule kang katindhihan
wus binênggang bokonge jinunjung inggil
dhogole tinêkêman

Dinumuk-dumukkên ing cêmimik
karugêtan sumuke wêlakang
ambêdhêdhêg guguthule
akadung gondhal-gandhul
ing prênahe undêranèki
ngêt lir toya sumawah
tap-têp maring guthul
guthule andhêngal cêngkal
tinêkêm rong têkêm langkung thothoknèki
pinapankên ing wokan

Jayèngraga mèsêm jroning ati
kandêl mêmêle lêlawehira
sirku rada onjo dhewe
durung bris mêksih alus
beda lawan kakange kalih
wus jumêbêng kuwêlan
angrêrangka rungkud
pêndugaku si Baniyah
kaya bangêt ramening tingkahe pimrih
mêksih wangkal kêkawal

Dadya mêmpêng tyase Jayèngragi
Baniyah arsa winalik dadah
kinurêban ing mêngkone
alon dènnira muwus
lah ati-atinên kang bêcik
ywa kongsi kasisipan
bênêring prananduk
Banêm Banikêm atanggap
bênakake bokong sikile sarya ngling
tanganmu karo pisan

Panthêngên kang sru ing kanan keri
mara tak bênêrne kang mapan
wus rinêjêng amêkèkèh
tangane karo ngayut
bibir kanan kering pinêndir
amrih dhangan pinapan
wawênganing pintu
Banêm Banikêm anulya
anjagani jêjêging guthul mring comris
mupuk tan ka-angapan

Nanging wus bênêr nora anilib
nulya tinêtêpakên boyoknya
Baniyah tan solah dhewe
sarwi mrêmbèh amuwus
e e lo lo mêngko ta dhisik
rasane kathik lara
pêdhês pêgêl asru
kang Banêm Nikêm mêngko ah
ora sida wis aja kok pêksa mami
ah wis kang aja aja

Kakange karo nauri ririh
hus cangkême cêrèwèt gêmporan
iki ya dèn-lon-lon bae
mênênga bae busuk
mêngko apa norandang mari
mara ta titènana
mêngko bêdhok êdhul
kêliwatan lara pisan
durung manjing kalêbu lagèk sathithik
bêtahêna sadhela

Aku mau ya kaya sirèki
kongsi mêndêlik mêlirik kera
kari-kari eca-ece
Baniyah dhoso muwus
buh lah êmbuh aja cêriwis
sing tutur penak sapa
de kiye dhuh biyung
larane tan lumrah-lumrah
lo lo wis lo aja kok pêtêlkên mami
wong tan sêdhêng pinêksa

Aku wus tan kêduga nglakoni
wong gêdhene saêndhoging banyak
salêngênku myang dawane
paran mêrgane mangsuk
pênyanaku nora kadyèki
dhuh wis nora kêconggah
wis tako tak-mudhun
ta kang tanganmu lapana
lah sidakna nono sing kaduddi sami
aku nora kêduga

La gèk mêngkene lara kêpati
mandah si kongsiya babar-pisan
baya modar aku mêngke
lir kêtunggak anuku
kantèk lêkok wlakangku iki
sih durung paja-paja
sêdhênga mring nyunyung
wis wis ta aja ko pêksa
lara-lara mundhak kowe tak-pisuhi
maring wong siya-siya

Jayèngraga saya drênging kapti
ing crêmêde mamrih ing paprêman
dadya pênggalaking gobèr
guthul mênthêng mêthunthung
mêdhok thothokira angêjring
kêngkêng kêlang bêngkayang
kaya pênthung ruyung
Jèngraga awèh sasmita
mring ni rara ro kinèn ngancêp tumuli
ni rara wruh ing cipta

Nulya ingangkah lajunirèki
Banêm Banikêm kiwa têngênnya
Baniyah akongah-kangèh
anulya pinêksa sru
pathênthêngan guthul mêngkuhi
makênêng barêbêtan
nyènyèng nyunyungipun
malêthok rèh pinalêkah
angaluwing buwêng wêwêngkoning pinggir
rêkasa winisesa

Kadya wakul pêsat jêjêtnèki
wêlar wêngkune anam nêrancang
kaya yèn cêpak jêbole
dhogol garêgêl anglud
sêrêt mak brêt rada kêtêmbing
ngurêd-urêd blês tuk pok
Baniyah anjêpluk
sêsambat dhuh yung lah tobat
sru anglumba gêronjal niba ngrubuhi
ring kakange kalihnya

Tan sita-sita dènnya ngoncati
saking tan bêtah rasaning lara
samya kagèt pêngrajuge
guthul cêpot cumêpluk
dènnya niba blêg sigra tangi
lumayu karêngkêngan
biyung numbuk-numbuk
ambèn dèn-aranni lawang
wêwatone ginèndèng sinêngguh kori
lumayu golèk lawang

Sarwi sambat dhuh yung aku mati
Banêm Banikêm sat-sêt angundang
e lo bocah apa kuwe
Niyah mreneya kêpruk
nglubuk kaya pitik digêdhig
Jèngraga mèsêm mojar
lo priye adhimu
dene nganggo nunjang-nunjang
mêsakake maningan wong lagi-lagi
dèn-grêjêg winisesa

Undangên ge sigra kinèn bali
Baniyah ge dèn-mêngakakên lawang
bug-bug mlayu mring tanggane
kakang roro gumuyu
kênèng sibat dadak alari
Jèngraga kadung ing tyas
alon dènnya muwus
layak dhimu yèn jêpata
kae mau rada kêsusu sirèki
ajune kasisipan

Wong anêmbe kêpêlak anêmbing
tujune tan klêngêr pira-pira
kêdêdêl dudu bênêre
lah priye mono iku
dene cuwa rasaning ati
arêp dak walik dadah
dadak kawus mlayu
Banêm Banikêm turira
walik dadah mêkatên kadi punêndi
ngling sing lanang nungganga

Samya matur bok inggih suwawi
kawula niki nèk walik dadah
sarwi nêkêm guguthule
wong ro arêbut pucuk
dhogol mêksih jonggol amêsi
Jèngragane adhangan
dhêp-idhêp la nganggur
angling lah ya wis mara ta
kono padha wuda-a aja na tapih
sing jèjèr dhadhêkêtan

Gya ni rara ro acucul tapih
ambalêjêd mlumah ngadhag-adhag
Jèngraga tangi nulya ge
andhêkêtkên kang mujur
dhêdhêsêkan wus adu cêthik
Jayèngraga asinggah
mapanakên pupu
jèngkèng tandange agagah
pupune Banêm tumumpang poking wêntis
patute nyuthang walang

Tangan mêngakakên kanan kèring
wus samêkta rakiting atadhah
gya tumanduk ring wokane
mêksih dêdêl kadudul
blusuk pantog manjing tan luwih
Banêm mêksih gêronjal
labête akudhup
kinêsut pangêlurira
Banêm bêkuh ngling bah biyang sundhul ati
mundhak gêdhe adawa

Wus saonjot cinopot angalih
mring Banikêm winêngkang sinunggar
blêbêg blês sru pênggronjale
guthul mêksih alumut
datan pati gêmbok nyêrêti
mangang-mangang pinêksa
pêngakêpe kukuh
bêthêthêng tan ana gonggang
pan ginêlur ginêjêg lar-lur pêkolih
Banikêm karêkêtan

Jayèngraga wiraga prayogi
prawira kinaro maring rara
lincak gagak pamlèmbange
suka bonangan susu
irung gosok rêbaban pipi
kêthuk wudêl dhêkêtan
kêcèr slèng-wèr gupruk
sêkala kalangkung suka
yèn malembang ginondhèlan tan wèh ngalih
wong ro arêbut enak

Kang tuwa wus ngêrti pratingkahing
kat-angkatane wêtuning rasa
panuju anèng dhèwèke
wau sêdangunipun
ngaping pitu edhang ginanti
Jèngraga rêna marang
Banêm ingkang sêpuh
awèt kêncênge ginarap
sinrêg kêrêp Banêm nimbangi nglawèhi
kêkèjèk lir kêpinjal

Samya anggantêr kalihe sami
pêngkêrêdan kumêsar
gringgingên balung sumsume
solahira samya sru
mèh cumêprol wijiling gati
nulya adhine nyandhak
mring Jèngraga gupuh
kêsuwèn pêngrasanira
lagya ngangkah ngacêcêng sinêndhal wani
brol mukok sok nèng jaba

Andêlèwèr kècèr ngocar-acir
pupu papat kêcipratan kama
samya mêtu dhewe-dhewe
kalihe ting barêkuh
hi hi hu hêm lah priye iki
blaèran anèng jaba
yung sukêr akêthuh
Banikêm iku wong apa
durung idhêp ing tata grewal nunggangi
dadi padha kapiran

Banêm mrasa-masru murang-muring
sarwi ngêsês ngrasakkên yêr-yêrnya
kênèng sibat si-dilojèh
ngrusuhi si di-kêpruk
lagèk penak ngêgol-êgoli
cuwa têmên tyas-ingwang
dadak dludar dludur
Banikêm nauri ujar
gene mau aku ya kok sêndhal wani
kathik srêngên geneya

Wong wus padha dene anglakoni
sasuwene ya gêntèn kewala
Jèngraga mèsêm wuwuse
lah wis aja na padu
wong wus nora nana duwèni
aku dhewe sing tuna
tèk kabèh wutah byuk
tan kêna kagarap pisan
si Banikêm matur kawula dos-pundi
wawi ta maring kula

Lêrêsipun kula kang ngantuni
tibanipun wisan anèng kula
kawon toh kathah-kêdhike
Jayèngraga amuwus
mau mulaingong-tuturi
wis êntong babar-pisan
lo kiye anglêlur
Banikêm nangis prêmbèyan
yata wanci ing ratri wus bangun enjing
Jèngraga nulya mêdal

Maring sêndhang sêdyanya anganti
jinabad laju ing wêktu salat
jênêk nèng sêndhang pupujèn
kang tinilar sru wuyung
taksih padha pating barêkis
yata kang anèng langgar
dènnya nendra wungu
laju ngambil toya kadas
Kulawirya Nuripin wus samya tangi
laju marang paheran

Ngambil toya wulu myang Nurbayin
wusnya kadas Ki Nuripin adan
wusnya sunat pupujine
anulya ngangkat pêrlu
Jayèngrêsmi ingkang ngimami
surat wusing Patekah
Sujada asujud
rêkangat lir surat Kasar
iktidale abêngal wus dèn-Kunuti
antara nulya bakda

Pragat pupujiyanira sami
sêsalaman Jèngrêsmi ris nabda
paman Nurbayin ngong mangke
arsa laju lêlaku
rêbut mangkat mupung aenjing
mung kang Raga-mênggala
punapi saèstu
tumuturing lakuningwang
Ki Nurbayin umatur lamun marêngi
mangke kêdhik yèn siyang

Kawularsa saos sarap ènjing
Jayèngrêsmi aris saurira
paman wus sun têdha sihe
Jèngrêsmi dugèng kalbu
wruh lêgêde ri Jayèngragi
malih andikanira
paman lamun sèstu
putranta Raga-mênggala
tumut ring sun lah sêngganana dèn-aglis
Ki Nurbayin asigra

Andhatêngkên marang ki pêtinggi
Raga-mênggala anulya gêpah
marêk prapta ing ngarsane
Jèngrêsmi ris amuwus
kakang Raga-mênggala mangkin
kularsa lumajuwa
mring Lêmbuastèku
mênawa dhangan kang Raga
manira yun umangkat mupung sih enjing
Raga-mênggala turnya

Punapinggih botêna ngêntosi
pasugata sêsèmèkan enjang
Jayèngrêsmi lon dêlinge
baya kang mupung esuk
langkung bêgja mangke ing margi
matur inggih sakêdhap
ngong mantukkaruhun
lèngsèr prapta wismanira
angrêrukti bubucu wus amiranti
sinarang tapak-dara

Dandan mrabot wanan kotang silir
sruwal kombor bêbêd jijigrangan
bênting sarwa lingsêt kabèh
kalung klewang abênthu
srigak kokok jadhug dèsèki
wus rumat sêdayanya
nuduh wong têtêlu
ambêkta sêsangunira
kang sawiji mandhi talêmpakirèki
nulya marêk ing ngarsa

Maksih rêmêng-rêmêng saput siti
Jayèngrêsmi myat Raga-mênggala
tan mèngèng kasaguhane
ngalêmbanèng jro kalbu
angandika marang Nurbayin
wus man ngong madal pasilan
pasilan lumaju
andum basuki kewala
nulya sêsalaman Nurbayin turnya ris
andhèrèkkên raharja

Jayèngrêsmi Ki Kulawiryèki
sawusira samya sêsalaman
adan umangkat lampahe
Raga-mênggala gupuh
amêncalang anèng ing ngarsi
kang tinilar sungkawa
cuwa manahipun
yata kang samya lumampah
turut dhadhah wau ta Ki Jayèngragi
nèng sêndhang maskumambang

Mêthuk marga wus tundhuk lampahira ris
nut ing pagalêngan
asri kang pêksi munyènjing
cingcing-goling branjangannya

Myang pangwuhing sawung kêluruk kapyarsi
kang mêthoki kêndhang
banène rarywa ngon tangi
wênèh kang masang rakitan

Mèh raina Hyang Aruna mamêdhari
sumirat bang wetan
ima mawêr anglulungsir
pulas pulasing awiyat

Lir manjêthi raras kumitir sumampir
tirah tuturutan
seta rêkta pita wilis
dadu paul kapuranta

Byar Hyang Andakara ujwala marmani
sèsining kanangrat
mulêlêng kadi netraning
Hyang Kala-bintulu raja

Kêdran mega kasorot kadya ngidhêpi
tumênggi kasunar
nirkên lamuking sêkalir
pêdhut mirut kamarutan

Pan anglela rênggêding patra kinardi
lawaking lêlêbak
rêngating kisma maèksi
rurumput kêbês kêbunan

Kasêrampat ing pada dadya ngêbêsi
jangkrik bêring jongkang
angêrik ramya angiring
sari rurungwaning enjang

Myang sêlèting pêcut mêgawe ngabani
mesa lêmbunira
asantak bêkisirèki
hir bo ho ho iya kiya

Datan ana anglêbar mangsaning sabin
gaga myang sorotan
patêgalan palanya sri
srênti mangsèng pasabinan

Kang bêrujul anggaru bubak anamping
kang nêbar rumêgag
gumundha myang mêmping kuning
mêrkatak kang pêpanènan

Miwah kang nèng gubug anggobyak sêsawi
karak ginoprakan
asêntak panggusah pêksi
prit-aking gêlathik nêba

Akukukan sarêntèn pating jalêrit
anggonjèng kêncangan
wênèh nèng gubug miranti
rêbaban kêndhang gambangan

Gêndhot gêndhing Onang-onang dèn-sindhèni
sarwi sinênggakan
gubug kiwa têngênèki
ting balêrèk bêbêkikan

Ki pêtinggi Raga-mênggala ngaruhi
hus-hus oyah-oyah
polahane tunggu pari
dadak nganggo gagêndhotan

Nora ilok nèk bogang parimu joprit
bocah gal-ugalan
cêblung ngêndi tunggu pari
padha mêncul popocolan

Jêge bocah Cangkal sapa kae lali
nauri baturnya
pun Gronang lawan pun Kucir
pun Santa lawan pun Lundha

Gêndhotipun pun Cêpèr rare ing Sênting
gagêncèhanira
mring rare sêkawan sami
tan kêna sah dalu siyang

Ki pêtinggi gumuyu sarwi nauri
lonthene cah edan
cilik kuwat dèn-kapati
pilang-pilang nora jêbat

Samya suka gumuyu sêdayanèki
Kulawirya latah
angling marang Ki Nuripin
kae Pin kalimanana

Nèkne awèh wong ika ingkang mapati
mara ta mronoa
mèsêm matur maleroki
prayoganipun paduka

Kang kèringan lan pantês ingkang jêlanthir
kula tan keringan
ajrih yèn dipun-kapati
athuk lumampah sêkeca

Ginaguyu sêdaya pating guligik
Nuripin samêrga
tansah nolih angaruhi
hih enak têmên pinirsa

Krasa têmên atiku mêngkene iki
rasa tumindaka
kudu lèrèn tan lumaris
krungu gêndhing ginêndhèngan

Jayêngraga msêm nolih mring Nuripin
sarwi ris ngandika
cêdhak têmên ujar iki
Nuripin masang kabisan

Nuripin mêngngès nyakot ilatnèki
ngungkrêd gulunira
Ki Wirya ngagagi bithi
Ki Ripin mingkar glêgêsan

Angaruhi wong gambangan lyan gonnèki
e lo kae sapa
sing gambang ngêjor-êjori
sing jamak kaya mêngkana

Nora ethor anggambang kudu anggêndhing
ande bêtah gambang
Jèngraga Kulawiryèki
gumujêng sarwi ngandika

Kaya e wong gambang kêpriye Nuripin
tan enak piniyarsa
gêndhing apa kae Ripin
puniki lamun pokro-a

Pan Lung-gadhung nanging Lung-gadhung pênyakit
limrahe wong gambang
lêt sêkawan gêmbyangnèki
nika lêt tiga tiniga

Sêdangune mêkatên tan salin-salin
nukêri talingan
pêngrasane wus ngluwihi
tan bisa kudu anggambang

Ki Kulawirya latah sarwi nudingi
Jèngrêsmi Jèngraga
gumujêng dènnya myarsa ngling
ya bênêr bleroning gambang

Dene sira pintêr anitèni uni
lir tau anggambang
Ki Kulawirya nambungi
dhasar wus sok barang gambang

Angacêmut matur duk napa nglampahi
sadhêglo aneya
inggih sagêd anitèni
panabuhe lêd sakawan

Jayèngrêsmi angling ya bênêr Nuripin
angugêmi adad
pêkolèh rasaning angling
salirning adad tan owah

Yata kang samya mahawèng ngêmu enjing
kathah tiningalan
wus tan ngambah wana wukir
naruntun kanthining desa

