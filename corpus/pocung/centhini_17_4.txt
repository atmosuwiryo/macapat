Nyai randha prihatin lan sutanipun
jalu tanpa kadang
karan Jaka Jatusmati
pinaraban Jattusmati Jaka Mulya

Miskin trabas karyanya asade kayu
rèncèk lan ron plasa
anuju dina sawiji
nyai randha tampi wangsiting jawata

Jaka Mulya pasthi nir cintrakanipun
yèn adus ing tlaga
Madirda toyanya wêning
nyai randha sru ngarih-arih ing wêka

Dhuh anakku wong abagus mêlês mulus
dibangunturuta
marang ujar kang mrih bêcik
dadi suka rêna atine si biyang

Marènana anggonmu wangkal awêlu
aku iki kandha
tampa wangsiting dewadi
lamun kowe adus talaga Madirda

Nora ketang saciluman banjur uwus
wit sirèki bocah
ingaranan ontang-anting
yèn kalakon masthi cintrakamu ilang

Jaka Mulya amangsuli iya biyung
nanging jaluk opah
akêp-akêp jagung bukti
yèn wis adus dak pangan ana panasan

Nyai randha kalangkung sukaning kalbu
rinangkul kinudang
dhuh anakku jantungati
aku mangkat kowe banjura mring tlaga

Wus umentar praptèng tlaga ayun adus
mangu duk tumingal
rasêksa kungkum ing warih
Sang Hyang Kala tatanya hèh bocah apa

Têka mrene apa kang dadi karêpmu
Jaka Mulya mojar
aku bocah ontang-anting
de jênêngku Jatusmati Jaka Mulya

Nake biyung nyai Prihatin ing dhusun
Mêndhanggati kana
arêp adus talaga-di
awit saka wangsiting dewa kawasa

Cintrakaku ilang anêmu rahayu
tan na kara-kara
kowe buta mêmêdèni
lah mêntasa banjur lungaa kang têbah

Sang Hyang Kala suka amarwata sunu
guguk aris nabda
i dalah kapasangyogi
luwih apik klêbu wêtêngku kewala

Cintrakamu pasthi ilang saknyawamu
Jaka Mulya mojar
dudu padon aku suthik
o lah blai gya lumajar lonjong lêrak

Sanghyang Kala anglut ing sapurugipun
ki jaka umpêtan
bumbung wungwang dènlêbêti
Sanghyang Kala nyandhak bumbung wungwang sigra

Jaka Mulya mêdal saking sisihipun
Hyang Kala tan wikan
nabda kacandhak sikênit
mangsa dadak gagala ing ngastaningwang

Bumbung tinon malompong isine suwung
o o mênyan pêthak
bumbung wungwang wus binanting
sru ngandika he he bocah wadu-barat

Golèkana wonge kang amasang bumbung
nèng nglatar yèn panggya
kayane êlongên aglis
sadinane rong kêthêng ywa kongsi kurang

Lamun durung kacandhak bêburoningsun
ing panjupukira
aja kêndhat sabên ari
kang sru ngintar cat katon Kala lumarap

Jaka Mulya lumêbêt pomahan gupuh
kapêlak jinambak
marucut gêblak lumaris
Sang Hyang Kala kaloloh sukukalihnya

Nabda kojur sapa wonge kang anandur
pêpala kasimpar
ana sangarêping panti
têka bisa gawe cuwa kawirangan

Ing samêngko lung iki aranne waluh
bocah wadu-barat
tunggunên kasimpar iki
wohe paron yèn buronku wis kacandhak

Nadyan isih urip êlunge si waluh
daklilani ninggal
kalamun êlunge mati
lah tinggalên têmbe ywa nandur nèng nglatar

Sang Hyang Kala laju dènnira bubujung
nahan kacarita
wong adandan-dandan panti
êmpyak ingkang sasisih sampun aminggah

Kang sasisih lagya rinancang abikut
sakaguru apan
pêndhême dèrèng pinati
Jaka Mulya nrambul mèlu nambutkarya

Sanghyang Kala kèndêl anyrabani gupuh
bocah konên lunga
iku rak bêburonmami
nanging ingkang nambutkarya tan uninga

Kang kapyarsa muhung swara gumarumung
datan na rinasa
lumintu anambutkardi
Sang Hyang Kala mindhik-mindhik arsa nyandhak

Jaka Mulya ampingan ing sakaguru
tansah bêng-ubêngan
Hyang Kala ngandika aris
hèh nututa aja ampingan ing saka

Apa kowe tan kauban dening iku
Sang Hyang Kala tandya
nubruk ki Jaka ngoncati
mamprung mêmêt mêdal saking jroning wisma

Wisma ambruk êmpyak ambyuk bubar kabur
Hyang Kala kajêngkang
saka êmpyak anindhihi
sapandurat minggu tan kawasa nabda

Angling ririh kajujur kalajur-lajur
dhuh simbok dhuh bapak
nganti makpêt panonmami
apa nora nana wonge kang atuwa

Omah iki dhandhang-ngêlak arannipun
e e wadu-barat
kayane ing sabên ari
jukukana tikêl lan kang masang wungwang

Sadurunge kacêkêl buburoningsun
aja kanti kêndhat
panjupukmu sabên ari
digêgojog maranga lak-lakan naga

Nora wêgah babo mring ngêndi karêpmu
di-lèngèng mandhêga
Hyang Kala nututi ririh
nêkêm sirah marawayan mêdal êrah

wontên janma èstri ayun mipis jamu
pipisan malumah
tinumpangan punang gandhik
prênah anèng ngarêp lawange kang omah

Kênthang-kênthang tinilar angracik jamu
anggi-anggi lawan
êmpon-êmpon warni-warni
nèng ngajênging patanèn tan na tinata

Jaka Mulya tunggu pipisan anyêngkruk
Hyang Kala uninga
manglung lawang ingkang kering
anyrabani marang ingkang darbe wisma

Hèh bokayu bocah tunggu pipisanmu
nuli konên lunga
kuwi rak mamangsanmami
nyai wisma krungu swara tan rinasa

Dhasar bagus patute miturut nutut
ah aja ampingan
ing pipisan kuwi awit
saka kono gonmu sêgêr kuwarasan

Kang sinung ling tan praduli gya tinubruk
lêpat wus anginthar
Hyang Kala angidak gandhik
tugêl kalih pipisan mancêlat gêmpal

Tiba gabrus garès bundhas tandhês balung
kêrangkangan mêdal
ngêsês-êsês krasa pêrih
bojlèng-bojlèng eblis lanat ajêjegang

Kêsit têmên kakèkane gojog ngasu
apa duwe mantra
wêlut kuning dilêngani
nora jamak kaya nyandhak wêwayangan

E e bocah wadu-barat dèn agupuh
kang masang pipisan
longana kayanirèki
sabên dina kaya kang ngadêgkên wisma

Aja uwis yèn buron durung kapikut
marang ngêndi lanat
ngungsia dhasaring bumi
Sang Hyang Kala lumpêpas yudakênaka

Nahan wontên janma bêthak
lawang-kori kabèh dipun inêpi
de kang têngga kakèkipun
anèng jawining wisma
nyambi karya gêbêgan timah katungkul
Jaka Mulya malbèng wisma
tunggu dandang nguthik api

Kala kandhêg wangsul sigra
ngupadosi kang ngêntêp dandangnèki
pinanggih nèng têgalipun
lagya ramban janganan
sinrabanan bok nyai muliya gupuh
dandangmu tinunggu janma
buburonku sipênyakit

Nyi wadon miyarsa swara
nanging warnanira nora udani
tulus arêramban mungkul
Kala wangsul tan drana
Jaka Mulya ngrangkul dhêngkul tunggu latu
Sang Hyang Kala buka lawang
ki Jaka nêdya kadingkik

Wus oncat ampingan dandang
Sang Hyang Kala ngalètèr bêkik-bêkik
ki Jaka cinandhak mrucut
mungsêr ngubêngi dandang
pêgat-pêgat Hyang Kala ngandikanipun
hèh pangan sira nututa
ywa ampingan dandang iki

Apa si nora rumangsa
gonmu warêg saka ing dandang iki
wus purêngên dyan tinubruk
ki Jaka oncat mêdal
dandang rêbah Hyang Kala kaplèsèt guprut
gobag-gabig kicat-kicat
ingkang darbe wisma mulih

Uning dandange gumlimpang
tanya maring kaki kang anèng jawi
e apa mulane iku
dandangku nganti rêbah
kang tinanya mèlu gêtun wacana rum
iku wong kêna sangkala
tiwas dandananing èstri

Lah nglakonana sarana
wudaa byar jogèt ngubêngi panti
têpung-gêlang kaping têlu
daktabuhi dhug-dhug-brag
sarta dilokake wong edan barundhul
ngrucat busana linakyan
miturut warahing kaki

Kala maksih ngêmu duka
duk umiyat asru ngandika wêngis
iki uwong mlayu-mlayu
lan ngiwi-iwi mring wang
e e bocah wadu-barat dèn-agupuh
kajabane ingkang kaya
bêrase ing sabên ari

Êlongana pitung somah
lamun durung kapikut buronmami
aja kêndhat panjupukmu
i i têka wus têbah
êntènana si kêparat tukang mrucut
Hyang Kala anglut saparan
nanging lampahe arindhik

Wit ana pangantèn anyar
wanci ngarêpakên sirêping rawi
manglong-manglong anèng pintu
wênês ingkang wadana
angêrangu ngungak ulihe kang jalu
macul ngolah pasabinan
kathok kombor lawon putih

Sabuk biru èpèk lulang
ikêt masêm bathikan orang-aring
klambi silir dhasar pingul
kanthongan kering kanan
bawak cênggrèh kayu arèn dorannipun
panjang ukur kêpêl sanga
ki ngantèn kalamun mulih

Saking macul ing sasawah
gulu doran kinanthil-kanthil thirik
kandhatan udhèt myang wêlut
kanthongan ingkang kiwa
isi ulam kropokan saananipun
de kanthongan ingkang kanan
isi ron gundha sêmanggi

Mantuke tumêkèng lawang
ingkang wadon mapag amarêk ati
jèrèng pêncot kêmbênipun
wadhah sêmanggi gundha
tangan têngên dudut rêrèntèngan wêlut
kur mangkono bae têka
dadi sênêng anglamlami

Nuju angop bok pangantyan
Jaka Mulya manjing tutukirèki
nyarêngi Hyang Surya surup
ni bok ngantèn katingal
cahya wênês êbyar bawana sumunu
sumilak sumorot jênar
mawèh rarasing wiyadi

Iku purwanira ana
aran candhik-kala têkèng samangkin
kajawi saking puniku
ujaring panggorohan
aywa karya margi prênah kilènipun
wisma cakêt têritisnya
punika boya prayogi

Kandhêg pambujunging Kala
anahên kung mangun kung kang nèng kori
wasana rum ririh ruruh
hêm lima kambi lima
puluh-puluh bêjane si ngisor irung
gonku bubujung sadina
maksa mrucut si pênyakit

Wong lêbune gawe eram
lara kabèh rasane awakmami
ngintir-intir bangêt gêrus
ngêlak salit kalintang
lèrèn dhisik lagi ana kalanipun
dak ulatake ta sira
myang ngêndiparanirèki

Sigêg lampahe Hyang Kala
dènnya bujung mring Jaka Jatusmati
gantya wau kang winuwus
ing sêndhang Tamtukrajan
Buyut Wangkêng kadhatêngan putra mantu
rara Primpên sakaliyan
Buyut Gêduwal kang nami

Jaka Sondong pêparabnya
rara Primpên cinandra ingkang warni
jênar pasariranipun
sêmune ijo maya
lathi dhamis wadana nuksmèng sitangsu
mawèh sêngsêm kang tumingal
liringe galak amanis

Sèdhêt dêdêge rêspatya
dhèmês kèwês mêmês amilangoni
gandhang pamicara tanduk
tulus arjaning driya
mila tansah dadya kêkêmbanging kidung
de lakine ran Gêduwal
Mêndhang-gowong dhepoknèki

Awonne mung sawatara
dêdêg kakkong mathêkêl minthi-minthi
rambut jagung kruwut-kruwut
bathuke lètèr banyak
mripat abrit malolo sumèrèt sindur
irung bungkik nadhah-udan
barêngos pipitu sisih

Lambe nyongor kandêl wiyar
ngandhap dêblèh jajenggot kadi kambing
sukun datan mawi untu
nanging gunême tatas
karêm nginang gabrès angêlèbi irung
pinêndhêt mantu jalaran
têmên wêkêl karti tani

Kinèn laju sakaliyan
pinanggiyan nèng saluning pandhapi
pangudasmaraning kalbu
apa pêrlune baya
ngantèn iki ngênthêng-ênthêng têmu ring sun
Buyut Wangkêng manêmbrama
thole ngantèn padha bêcik

Buyut Gêduwal manêmbah
timbalane jêng kyai kula pundhi
pangabêkti kula katur
pan kyai marasêpuh
Buyut Wangkêng sung pambagya marang sunu
padha bêcik sira rara
têkamu nèng ngarsamami

Iya pangèstumu rama
ngantèn Sondong matur amangênjali
nuwun Kyai marasêpuh
sowanipun pun kula
kang sapindhah dhapur kangên dibalipun
sampun lama botên sowan
kaping kalihipun kyai

Kula angaturkên pasrah
awonipun putra dika tyang èstri
nuninggih lêstantunipun
dados rayat kawula
marcapada dugining dêlahanipun
aweta dhèncèng-dhèncèngan
karuwêlan tiyang kalih

Dènnya matur sangga uwang
konyor-konyor maripatipun kalih
wusing têlas aturipun
luh andrês marawayan
makidhupuh blungkêr lambe klèngsrèh salu
Buyut Wangkêng wêlas mulat
gumuyu wacana mais

Mêngko mantèn ingsun tanya
lah kapriye mungguh patrapirèki
bojomu marang sirèku
sungkêming palakrama
Ki Gêduwal mêgap-mghap nêmbah matur
kadospundi marasêpah
putranta dhuk dara nyai

Enjing satangining nendra
dhêlog-dhêlog main susur nèng kori
kula atag anyênyapu
utawi godhog toya
angêmprèti eca-eca nyomak-nyamuk
radi siyang kula printah
ucal-ucal ngrêratêngi

Basêngut malerok kesah
bilih kula mantuk saking ing sabin
maksih têbih kula bêluk
dhuk dhuk kakangmu prapta
tan sumaur kagyat kadhatêngan têngu
sabên mapan patilêman
lawang kori dèntêtêki

Sawiji dintên kalepyan
mapan tilêman kontên dèrèng kinunci
kula mlêbêt badhe nusul
barangkang praptèng dagan
suku kalih dhupak kacêmplung ing tutuk
mak blêng jêmpol ingkang kanan
ngudhis-udhis jawil sêntil

Langkung sakit kula dhawah
saking ngambèn barangkang lajêng mijil
mutah-mutah ngantos gêrus
ilat manggung kêkadhar
têkèng enjing sawêg purun malbêt tutuk
bokbilih ginalih dora
kyai dangua pribadi

dhatêng putra jêngandika
atur cuthêl mèwèk-mèwèk ngusapi
luh tumandho lambe dhuwur
campur lan umbêl akas
kadi santên ning-ningên pating kêlaprut
Buyut Wangkêng duk miyarsa
gumujêng sinamun runtik

Aja kumbi sira rara
apa nyata tutur mangkono nini
kalamun iku satuhu
paran ta karêpira
rara Primpên manêmbah mèsêmumatur
dhuh rama pupundhèningwang
mugi ywa kalajêng runtik

Aturku kamirêngêna
yèn doraa ajrih sikuning Widdhi
baji tamtu nora antuk
pangèstuning wong tuwa
papa bae kang tinêmu raganingsun
aku amêdhar lalakyan
mantumu si Kêthêr jijih

Wandane tan ana madha
carobone tangèh yèn ana nyami
bodhone kamoran lumuh
nganggo nora isinan
pilihane antukan pratandha suwung
rineya tumêmên karya
anggêpe anom karisik

Mungguh ature kang putra
kêmase ngantèn tan sisip
ananging kapriye rama
gonku bisa anglakoni
akon bêrsihi panti
nora duwe kêlut sapu
parentah godhog toya
kêndhile bênthèt waradin
kêrên lêmah kayune glugu wutuhan

Dakaturi nyigar-nyigar
dimène radaa cilik
wangsulane nora susah
yèn cilik ambêborosi
parentah ngrêratêngi
nylumbat krambil nora pêcus
mêmènèk sambat wêgah
golèk banyu mundhak atis
dak kalahi anyênyambat marang tangga

Aku mêthiki janganan
mas ngantèn kang tunggu gêni
têka ngantuk karênggosan
kêmpuse kaya garimis
satêmah gêni mati
saya mêmpêng gonne ngantuk
anjêblès dandang pêcah
mawut-mawut gêni mati
suprandene mantumu gêbacut nendra

Nèng ngarêp kêrên jêrbabah
kaya turu kasursari
yèn têka saka ing sawah
manggul pacul nyangking kudhi
rêngêng-rêngêng mêdèni
tur awake gluprut êndhut
anjujug patilêman
niba brêg pacul sinandhing
ura-ura ngalampra tan tiba pada

Dak-kon wisuh mring pakiwan
wangsulane yèn wis garing
mêngko rak lunga priawak
banjur ngorok kaya sapi
lindurane nglangkungi
nora cêtha nanging galur
sabên rêp mapan nendra
sêmbari anggantèn dhisik
ngêmut susur klomoh lir têtêluh braja

Susur kacopot kinarya
ngusap bibir ngandhap nginggil
nganti ngêthèl yaknèn kêtat
dakêmutke amangsuli
mèk anyêp tan mêrkinting
de nalika nusul turu
aku nuju supêna
ana ing kananirèki
mêntas saka pasar atêtumbas bêtah

Ing marga ana luwangan
tan darana daklumpati
cupêt kacêmplung ing wangan
têtukonku kocar kacir
kaluwak mung sawiji
tiba ing luwangan mau
dakjapit sikil kanan
durung mêntas banjur nglilir
bangêt eram têka sikil karo pisan

Wus dènêmut ing kakangmas
jêmpolan anjêpit sêntil
banjur dak dhupakkên pisan
mantumu tiba kuwalik
bibir kang nginggil gathik
waton lawang bae bintul
tan agêng mung saklapa
bêrangkangan banjur mijil
mutah-mutah sawêngi tan mawi kêmba

Ah wong têmên nora jarag
si mase dadi panggalih
aku banjur dikon dandan
mangkat sowan mrene iki
Ki Buyut ngandika ris
padha dene arannipun
nanging dununge lêpat
êrose saka sirèki
gonmu durung carêm caraning ngakrama

Dhenok aku nora ina
samana nganggo daktari
apa anane dakgêlar
muwung dene awit cilik
gonne mèlu ing mami
tumêkèng ing ngakiripun
bodhone dhasar nyata
nanging têmên tani bêntil
tangan anyêp tabêri anambutkarya

Sirèku uwis kaduga
nglakoni sapakonmami
wêkasan mangkono nyawa
rara lamun sira nganti
pêgat gènnira krami
dakjabakkên atmajaku
lah aja katon mata
sakarêp-karêpmu dadi
rara Primpên karuna nungkêmi pada

Dhuh jêng rama apuranta
ywa kalajêng-lajêng runtik
yèn jêng rama tan ngaksama
dadi apa awakmami
lan sapa ingkang sudi
ngukup marang raganingsun
wah nandhang sapudhêndha
tan miturut ing sudarmi
ing dêlahan pinasthi anèng naraka

Rama ywa kapanjang-panjang
galiyên mangkene uwis
lumrahe wong omah-omah
padudon kakêmbangnèki
jare bangun trêsna sih
kêkêle anèng jinêmrum
kadi pêngantènanyar
basane rênggang gulali
anguruwêl kêmpêl kadi sata eca

Saèstune tan lênggana
miturut rèhing akrami
nanging yèn parêng jêng rama
sartane kagungan picis
nyuwun ugungan mami
katanggapna wayang Cêngkung
kalamun wus kalakyan
kang dadi panyuwun mami
sakarsane kêmase dhèrèk kewala

Ki Buyut kalangkung suka
lêga rasane kang ati
rara aywa tinggal candra
warnamu ngrêsêpkên ati
tan ana kang pinanci
miturut rèh mrih rahayu
thole Buyut Gêduwal
kowe mênyanga saiki
marang Mêndhangkawit hya wêdi kangèlan

Kono ana wayang anyar
bêcik pamayangirèki
kyatingrat Kandhabuwana
kalamun sira wus panggih
matura ing kiyai
manawa dhanganing kalbu
lan nuju tan sarêngan
ing mêngko bêngi dakpurih
kaparênga mayang ana wismaningwang

Kadangwarga gawanana
bau angusung-usungi
Buyut Sondong matur sêmbah
nuwun inggih-inggih kyai
sarèhning sampun tapis
padhang jingglang ingkang dhawuh
pun kula kalilana
lajêng mangkat ing sakniki
iya thole aku banjur tata-tata

Mundur Ki Buyut Gêduwal
dupi dumugi ing jawi
cangkelak wangsul manabda
e la jênang gula manis
durung pamitan nyai
wong gondrèng-gondrèng wèh gandrung
pinanggih ing pêngkêran
lagya ngracik gantèn wangi
ngrujit sêkar mlathi mênur gambir pêthak

Dumrojog Buyut Gêduwal
dhodhok sangajênging kori
angling groyok mêgap-mêgap
dhuk gêndhuk dhiku wong dhandhing
ayu mrakati trincing
aku lunga ywa kok bêluk
sasuwene daktinggal
aja mêtu saka panti
sawêr ponthang dak mati rak mêlang-mêlang

Yèn dijawat cacing abang
rara Primpên duk miyarsi
aja baung wis lungaa
mêngko daksawuri gandhik
congormudimèn tipis
mari kaya ngêmut lêsung
mas ngantèn palarasan
hut gandri mêta Nyi Boging
hêm hêm lothung olèh sasarapan ujar

Wus lêpas ing lampahira
nanging lali tanpa kanthi
sigêg lampahe Gêduwal
gantya kocap Mêndhangkawit
Nyai Randha Sumampir
ngadhêp risang Among Luhung
dhalang Kandhabuwana
pagêndèr Nyai Saruni
pangêndhangnya nama Kyai Kalunglungan

Nyi randha marêk ing ngarsa
cinariyos duk ing nguni
miskine kaliwat-liwat
mangkya thukuling rijêki
bisa iyasa panti
pandhapa gandhok myang lumbung
kandhang lêmbu maesa
pawon pisang slirang tharik
paregolan miwah sanggar palanggatan

Pagêr turus tumaruna
bênggang pinasthi sanyari
larèn wêning têpung-gêlang
palataran rêsik gasik
taru thinarik-tharik
sawo anjung kêpêl dhuku
manggis pêlêm rambutan
blimbing jambu pêthak abrit
tinon wingit samya dadi woh tan kêndhat

Nyi randha katingal rosa
anak putu ingkang têbih
miwah kawula kawraga
gili samya tumut panti
dadya ing Mêndhangkawit
rêja raharja kalangkung
wus karan ing karajan
pasare raina wêngi
jalu èstri tyase têntrêm tur kacêkap

Ki dhalang Kandhabusana
tanya mring Randha Sumampir
nyai ing salawasingwang
manggon ing wismanirèki
apa ta boya dadi
ribêt miwah katunanmu
sarèhning nganti lawas
randha matur mangênjali
dhuh kyai èstu botên pisan-pisan

Yèn kadi kang pangandika
tan sagêt matur kang abdi
mulyane badan kawula
rêjane kang Mêndhangkawit
saèstu awit saking
sawabipun Sang Linuhung
kang sarira Bathara
punapa wawalês-mami
tan lyan namung sumungkêm bêkti kawula

Maring Bathara Kawasa
paduka ingkang jalari
sangêt panuwun kawula
bokbilih pinudyèng kapti
dhêdhepok Mêndhangkawit
dumadya pêpundhèn-ulun
saanak putu-amba
ki dhalang ngandika manis
iya nyai bangêt ing panrimaningwang

Kang dadi pamintanira
gampang katêmu ing buri
amung ing samêngko sira
ywa aran Nyai Sumampir
ingsun paringi nami
Randha Asêmsore iku
kalawan tampanana
gagadhuhanira nyai
cacêkêlan lara èncok sasaminya

Sapa wonge meme sinjang
nganti kasurupan rawi
ing mangka nora dènêntas
lan maninge lamun janmi
mayokkên sambêl mungging
lèmpèr lêmah miwah watu
lawan mayokkên jangan
asêm enjinge binukti
dunungana lara encok iku padha

Asêmsore nuwun turnya
ngèstokkên sabda kapundhi
kasaru Buyut Gêduwal
kula-nuwun manjing panti
bagêgêg anèng ngarsi
ki dhalang wacana arum
bagus sira bagea
pinangkanira ing ngêndi
lawan sapa kêkasihmu myang sêdyanta

Matur kang sinung pambagya
kyai dangu ragamami
kala dèrèng asêsemah
Jaka Sondong pilih tandhing
kalamangsa kawingking
anyarêngi randhu rubuh
èstu pasihaning Hyang
pinundhut mantu kiyai
Buyut Wangkêng Mêndhangtamtu padhepokan

Dhinaupakên kalawan
putranipun ayu èstri
rara Primpên musthikèngrat
lajêng pinaringkên mami
Buyut Gêduwal inggih
mawi pinacak dhêdhukuh
ing Mêndhanggowong dadya
bubundhêl amisesani
semah kula bakjêng Primpên kula bêkta

Nama lami nama inggal
kasilêp awit kawijil
karan mas ngantèn kewala
Kalunglungan suka myarsi
kimase andêrmimil
nganggo salasilah galur
randhu rubuh kalawan
cacing mantu dhisik êndi
ah wikana kula botên dipunundang

Nuwun kyai sowan kula
ngintar mêmêt tanpa kanthi
wanci bêdhug dhêng dhêrandhang
manrang bèntêr kontrang-kantring
mripat balêrêng aking
kêkonang pating kalêpyur
karingêt darodosan
gurung krakêt klêkêt salit
ambêgogok lungguh ing salu sampeyan

Sajatose awigatya
dhapur kinèngkèn kiyai
raka dika marasêpah
dêlês dèrèng diwowori
Buyut Wangkêng kêkasih
pêpundhèning Mêndhangtamtu
noninggih kang sapisan
kintun pangèstu basuki
kaping kalih yèn bilih botên sarêngan

Ing mangke dalu sampeyan
dipun aturi angringgit
dhatêng Mêndhangtambu krajan
parlu ngluwari punagi
kang ngabdi tiyang èstri
salamine dèrèng atut
nêlaskên gunabisa
purun atut anuruti
nanging darbe panêdha tanggapan wayang

Mila kula gurawalan
marlokkên sowan pribadi
sangêt panyuwun kawula
kalampahanipun ngringgit
saèstu anjalari
ithak-ithuk mathuk gathuk
yèn sampun kalampahan
masajênge kula dhongdhing
angaturi uninga dhatêng sampeyan

Kalunglungan latah-latah
tobil nganti nora ngêrti
têmbunge nganthar ngalênthar
nganti ilang prêlunèki
ki dhalang ngandika ris
kapasangyogya ki bagus
iki pinuju sêla
matura kakang kiyai
luwih atut manira wus sagah sowan

Manthuk-manthuk Ki Gaduwal
ngilak-ilak tyasirèki
Kalunglungan sru ngandika
he he kimase wong blêndhing
wong bêtah andêrmimil
aja pijêr manggut-manggut
iki kasêlak udan
dakdêlêng tan gawa batih
sapa ingkang ngusung kothak lan gamêlan

Kudu mangkat ing samangkya
gih kyai kula pribadi
mara bagus usungana
ana ngèmpèr kulon kuwi
pangusung aja srênti
kudu sakbrêngan wus rampung
Ki Jaka Sondong sagah
pamit lajêng amurugi
dupi miyat salin têmbang maskumambang

Biyang-biyang ambakna wong marentahi
nora nganggo sawang
mring wong kaya awak-mami
pangantèn anyar tur tigas

Ambêlèrèt ikêt irêng têngah putih
têka kon gêgawa
rowa rokah-rokah iki
ning luput inaku dhawak

Rikning iya sapa kang bakal nong-aning
lemah-lemah mlumah
turu ngambèn dènsik-isik
banjur nusul jaluk timpah

Nanging priye patrapku gonku ngusungi
rampunge sabrêngan
gamêlan pating talêning
wangune abot tur rêkah

Ana ingkang ènthèng pangiraku ringkih
lamun dak sunggia
dhêstharaku mobrak-mabrik
mulihake nganggo beya

Kalunglungan mara gablok saking wingking
Sondong gêdandapan
piye guse ngantèn iki
têka banjur kaya tlawah

Mingak-minguk nora nuli dèntandangi
ngêntèni apa ta
inggih kyai inggih-inggih
niki sawêg kula laras

E lah lucu nêmme nganggo digolèki
dakwarahi sira
ucula ikêt tumuli
kanggo buntêl gêndèr gambang

Kêthuk kêmpyang kêcèr saron lawan suling
bêbêtmu ucula
iku kanggo ambuntêli
kênong têlu lan suwukan

Bukak baju kanggo angêlêd-êlêdi
bonang nunggal gangsa
sabuk lolosên go tali
nyêbrak sêtagèn kinarya

Ngêrut-êrut saèpèkmu aja kari
sinunggi kang kothak
rancak lan tumumpang nginggil
dalah kêndhang plangkan rêbab

Gayor kanggo mikul kang rong buntêl iki
ana pundhak kiwa
pundhak têngên dènsampiri
sikil gayor loro pisan

Cinanthèlan balencong parabot kêlir
tangan kiri kanan
nyangking kêmpul siji-siji
drohun ran uwis kacêkap

Jaka Sondong kêlop-kêlop angling ririh
cilaka rambatan
kujur ngêpok blai mêncit
iba wêlase kang mulat

Cacah rolas dijupuk kang roro iji
puluh dikapakna
kapriye gonku sumingkir
dak-sangènane kewala

Nora gawa abrag-abrag nora nyunggi
gangsa kothak wayang
nyunggi bokonge wong nêcis
ngusung masjênge sing nyanthas

Wus rinakit rampung ginawa pribadi
Ki Gêduwal mangkat
suka wêlas kang udani
lampah rindhik tan lembeyan

Kyai dhalang ngandika mring nyai panti
karia raharja
saanakputumu sami
iya ing sapungkuringwang

Kangbok tuwin uwa Kulunglungan wawi
mangkat mupung siyang
bilih kadalon nèng margi
Mêndhangkawit wus kawuntat

Sigêg Nyai Asêmsore Mêndhangkawit
gantya adêgira
Buyut Wangkêng lan putrèstri
pinarak anèng pandhapa

Kacarita sapungkure kimas ngantin
dhukuh kagegeran
buburon wana anggili
malêbêt mring padhukuhan

Nora katon dhudhukuh katon wanadri
pramila ki wisma
sangêt dènnya nganti-anti
putra mantu kang dinuta

Ngandika ris marang putranira èstri
rara kaya paran
têka mangkene puniki
sapungkure lakinira

Dene buron saisine ing wanadri
lumêbu mring dhêkah
sajake arêp lêstari
mèt papan amanggon jênak

Kang dakarêp-arêp mung lakinirèki
rama atur wikan
mau bêngi aku ngimpi
mantumu dhinahar sima

Anèng wana saprabote brêsih tapis
manawa têmênan
buron iki daradasih
ngupaya tunggale baya

Buyut Wangkêng angandika sêmu runtik
iku catur apa
ala-ala amalati
ywa ko pindho kang mangkana

Tan pantara dangu kêmase kaèksi
rêmbên lampahira
ambêntoyong bêktanèki
gupuh Ki Buyut parentah

Maring batih mara tulungana aglis
rara apa iya
kae lakimu kang prapti
mênèk karo ngirit dhalang

Mara gêlarana kalasa kang rêsik
wedangmu sêngkakna
aku dak mapag mring jawi
rara Primpên mundur nêmbah

Kimas Ngantèn bêktane wus dèntampani
lajêng mring pungkuran
ngupadosi ingkang èstri
pinanggih rêracik sêgah

Ki Gêduwal galoso anèng taritis
pêgat-pêgat lingnya
mêmalad sihing kang èstri
nok-ênok sapungkuringwang

Sira apa ora katonên mring mami
lo bojomu têka
apa uwis cawis-cawis
wedang nyamik sêga jangan

Yèn wis ngombe wedang nyamikan sathithik
madhang kokoh jangan
bubar maêm mapan guling
kèlèk cêngêl pijêtana

Rara Primpên basêngut mangsuli wêngis
e e mundhut wedang
apa tingalmu tan uning
galo-galo sumur kêbak

Nyamikane mênyanga kêbon pribadi
kae kêpêl sela
kang runtuh wus matêng uwit
sêga nisilana gabah

De iwake mênyanga pawon pribadi
jêgge mau turah
balung-balung sisa kucing
aku wis sadhiya jangan

Dhuh bojoku kabèh pakon daklakoni
sing ko kêla apa
gadhon jangan bae dhisik
kang dak kêla wèt-awètan

Jangan pongge palapahe bêton kêcik
sambêle wutuhan
amung tanpa uyah trasi
lalabane isi lêrak

Ki Gêduwal sru sukèng tyas wus anggêndring
marang ing ngajêngan
rêngêng-rêngêng urut margi
kinanthi maluku têgal

Ki Buyut Wangkêng wus tundhuk
ki dhalang gupuh kinanthi
panggêndèr miwah pangêndhang
lumuntur anèng ing wingking
pinarak têngah pandhapa
panêmbramanira manis

Adhi Kandhabuwana nung
kita amêthuk prayogi
sèwu bêgja kamayangan
karsa rawuh dhepok mami
lir roga mèh praptèng lena
mulyantuk usada adi

Inggih kiraka anuhun
ki buyut wacana malih
bok adhi kita amapag
prayogi dhatêngirèki
lawan sintên kang sinambat
lawan kaprênah punapi

Winangsulan manis arum
kalangkung nuwun kapundhi
kang sarju mastani mring wang
kula nama Nyai Sruni
kalêrês kadange wrêda
kalawan dhalang kiyai

Mèsêm manthuk kyai buyut
kiraka kang lênggah wuri
suwawi kaparêng ngarsa
ulun amêthuk prayogi
sarawuhipun kiraka
myang sintên sinambating sih

Gih adhi sami pikantuk
dene nama kula adhi
karan Kaki Kalunglungan
botên mawi malih-malih
ki buyut guguk sukèng tyas
kiraka sampun prayogi

Adhi dhalang milanipun
sampeyan kula-aturi
wagêda dados jalaran
mudhari ruwêting ati
awit putrane pun rara
gènne mangun palakrami

Sampun lami dèrèng atut
tansah êru sabên ari
anêlaskên budidaya
sarat-sarat gunadhêsthi
tan wontên ingkang tumama
malah kadi dènsêpuhi

Pinarêng lan wêdalipun
mangkya na wênganing ati
purun caraning akrama
nyuwun titingalan ringgit
dhalange Kandhabuwana
panggêndèripun pawèstri

Pramilane gupuh-gupuh
lajêng ngaturi si adhi
wêwah malih katambahan
sapêngkêre kang lumaris
pun thole ngantèn Gêduwal
sakèhe buron wanadri

Samya lumêbu mring dhukuh
tyasulun tambah prihatin
saking wangsiting jawata
mantune lir wingi uni
srana nanggap ngêl-ungêlan
utawi ananggap ringgit

Mila ing panuwunulun
mangke ing sadèrèngnèki
minggah pinarak panggungan
gangsa mungêla rumiyin
ki dhalang mèsêm ngandika
inggih kiraka prayogi

Mênggah gangsa ungêlipun
mangke sadèrènge kawit
kula namèkakên Gagal
ki buyut suka lingnya ris
kataluwa dlas samangkya
ing pangruwatipun adhi

Kula borongkên puniku
kiraka inggih prayogi
basanipun babarpisan
de sajèn-sajèn piranti
kula sumangga kiraka
kadi kang kasêbut tulis

Wus katampèn kyai buyut
pratelane kang sasaji
sinungakên maring putra
sampat sadaya miranti
kadi lodok Ki Gêduwal
nata-nata ngrakit-ngrakit

Paripurna sadaya wus
dhalang saknalika awit
talu anata gamêlan
kawusane dhalang luwih
kacarita buron wana
sirna wangsul mring wanadri

Dènnira têtalu suwuk
ki dhalang lajêng mangarsi
lampahane Manikmaya
gantya wau kang winarna
rara Primpên wus busana
asinjang limar-katangi

Kasumêkan ijêm pupus
rimonge kuning dumêling
ukêl gondhèl barondongan
borokan sêkar taluki
jungkat pênyu jram sak-ajar
lungsèn ukêl argulo brit

Wida jênar marbuk arum
sasêngkang cêmêng cinêplik
sotya panunggul satunggal
supe bathok sisih gadhing
sêsêlut salaka mulya
supe tajug kanan kering

Rampunging karya mangapus
sap-asta jingga sumampir
anèng asta ingkang kiwa
cukil karna silih asih
kênarèn mas isi bawang
sorog pêthèn lading gapit

Asta ingkang têngên manggul
talam alit isi sari
rinujit badhe sangsangan
malathi sinêling gambir
karang mêlok tinêngahan
argulo jênar myang abrit

Lawan gêgombyoking dhuwung
campur bawur ganda minging
badhe sêkar palênggahan
konyoh jênar arum wangi
talêkêm lisah jêbadan
gantèn mengkol sêdhah sêmprit

Sadak apu bumbon alus
gambir sêdhêp sêmu manis
jambe jênar nêmpol ngambar
panasar trus tanpa isi
sata eca dhinèdhèssan
sês wiru sinumpêt mathis

Têmpaos uwur kinaduk
sang dyah lumampah nèng ngarsi
ginarubyug para warga
prapta jujug cakêt kêlir
pinarak ajêng-ajêngan
lawan kyai dhalang sigit

Mung kêlêtan widhig janur
datan mawi dèntangsuli
binuka katon ki dhalang
sinawuran urapsari
baladêr ing palênggahan
talam katur linut liring

Kurang thithik adu dhêngkul
sang dyah aturira ririh
cumanthaka dasihpara
kumapurun angaturi
sêgah sawontêne dhêkah
mêrgaya bilih prayogi

Muhung dados cihnanipun
sumungkême ingkang dasih
dhuh mugi dipunparêngna
cumadhong èsthining ati
ngagêm sêkar konyoh jênar
nyamping jinêbadan wangi

Gantèn ginêgêt ing pucuk
êsês sakêbulan naming
ki dhalang nampèni talam
nglocitèng tyas baya iki
bojone bagus Gêduwal
patut ana tut kêpontit

Wasana ngandika arum
pasugatanira nini
bangêt panarimaningwang
sartane ingsun lêgani
kang dadi pamintanira
sang dyah sukane tan sipi

Dumadya sangêt nahên kung
wayang wuyungan ing galih
ki dhalang lamba kewala
nulya nglajêngakên ngringgit
kocap Ki Buyut Gêduwal
bikut dènnya nglaladosi

Sugata dhalang wus rampung
nyandhak niyaganirèki
ngladoskên wedang pangêndhang
kinintên menda kabincih
kinêpruk ing tabuh kêndhang
sakayang Gêduwal jêngking

Makprêg rai ngêpruk kriyuk
rêmuk mawut balabari
mripat klilipên pêcahan
lambe katlusuban cangkir
rai dhadha ambêranang
dadi kraos panas thithik

Ikêt kasingsal kacêgur
têmpolong wus isi lami
agadêg nyat sirah katulak
gayor gong garêse gathik
lawan êgong panyuwukan
dhoko sambate dêrwili

Wong sêngit tan katarèku
apa kapanjingan eblis
kabangêtên sasêmbranan
dosa apa mring sirèki
nyawiyah sawênang-wênang
nyang wong panas jêring manjing

Yèn wurua dene durung
sunggata badhèg lumadi
babo babo cobak aja
dakpèk gawemu kiyai
dak ngene yèn aku wêgah
adhuh adhuh barêng mati

Ki pangêndhang api watuk
kêkêl kêndhang dènsungkêmi
dêngèngèk sarwi ngandika
bagus hya dadi tyasnèki
kang agung aksamanira
pandêlênge wong wus boging

Daksêngguh ki mau wêdhus
ngonyok arêp anocoki
suguh sêga lan panganan
mula banjur daktêmpiling
rikne gêtunku kaya pa
bok ya sêtaun yèn mari

Bubare wayangan besuk
sira masthi olèh jampi
cêngkir gadhing pipingitan
banjur wani nong anuning
pangajapanmu ing tawang
saksayahe anuruti

Ki Jaka nir napsunipun
sirna kang karaos sakit
kerogan gumuyu latah
ngling lucu kiyai iki
tètèse kang pangandika
mugi-mugi anêmahi

Inggih kyai sampun-sampun
cêkak tan dados punapi
sawêg cilakaning badan
manawi ing têmbe manggih
sukawirya pinilala
ing ngagung wong ayu kuning

bênêr calathumu bagus
banjurna gonmu ngladèni
gogohi ikêt grênêngan
bêcike kapriye iki
arêp matur kyai dhalang
nyuwun lakon nyênyês manis

Lamun ingong adandana maning
bali nganti garinge kang dhêsthar
kasuwèn cèwèt pêrlune
bok ngene bae uwus
ngarah apa mangsa apangling
barang kang cêlak kothak
kyai kula nyuwun
lampahan kang nyênyês-nyanyas
mukêt rame salah satunggal kang pundi
pala kêlawan ekrak

Kyai dhalang dèrèng amangsuli
miyat kang èstri macak anyanthas
ngalela cakêt lungguhe
lan ki dhalang mèh gathuk
Gêduwal ngling gèdhèg nudingi
bil tobil bangêt eram
marang sira gêndhuk
la bok aja cêdhak-cêdhak
gonmu linggih marang kyai dhalang kuwi
lanang tur dudu sanak

Upamane tan kêlêtan kêlir
banjur ruwêt nyandhêt kene kana
angèl ucul-uculane
ri kang sinungan wuwus
rara Primpên mamanas ati
mucang nunggil kêcohan
angêlorot susur
Ki Gêduwal têbah jaja
gêtêm-gêtêm undurira nolah-nolih
sigêg lampahe wayang

Nyai Juru satamunirèki
miwah jalma kang samya umiyat
sêpuh atanapi lare
suka mawantu-wantu
saya kathah ingkangningali
ing pandhapa wus kêbak
palataran pênuh
kang tan wruh wujuding wayang
têka trima mung myarsa cariyosnèki
sukane nora beda

Ki Panjangmas dènnira angringgit
Murwakala nyênyês krasèng driya
lumintu babanyolane
dhasare kaduk cucut
para èstri samantên ugi
sayuk asuka rêna
kapingkêl kapoyuh
gumujêng ambata-rêbah
ana ingkang gabloki rowange linggih
mijêt wêtêng balabag

Amangsuli adêge kang ringgit
Kandhabuwana dènnira mayang
tan tambuh tan ngorakake
maring kang mambu kalbu
nahan wau dhatêngirèki
mancapat kang umiyat
anggili gumrubyuk
randha krisik Mêndhangrêja
myang wêkanya rara Lekoh maksih sunthi
gombak jêbobog gimbal

Ambagêgêg nyogo anèng ngarsi
linggih jegang tangan malangkadhak
de kang ana ing wurine
dayata kaki Buyut
Mêndhangsuka dhukuhirèki
kakalih wêkanira
Candramawa sêpuh
kang nèm Jaka Bêlang-yungyang
kaduk juwèh nyaru kang lungguh nèng ngarsi
rara Lekoh jinawat

Tobil eram sabên nonton ringgit
uwong iki mêsthi uwis ana
janggol nèng ngarêp lungguhe
êntute rêbut dhucung
brat brut thit thut nganti tundha tri
tur nimbrah sumarambah
tèmbêl têdhak ngirung
karo bok mênêng kewala
dhela-dhela gèdhèg-gèdhèg gobag-gobig
apa bêndana tepas

Lo lo ngrêngkap rambute winiwir
apa arêp gêlungan tampahan
wathah ngarompyoh kèlèke
gêmbulêng kaya grumbul
makbrêng lêdhis anyir sathithik
kae bêrite nigan
manggung muntap-muntup
bok wis nèh gonne gêlungan
lo rak mrucut iyah nganggo maleroki
nuli anarik cagak

Rara Lekoh nolèh nabda wêngis
si diblêgo diluwuk dilabrag
dikêpruk lêsung irunge
dingono-ngono alu
rogung jiwa wudêlmu jlanthir
wong edan tan prasaja
sak karêp-karêpku
dulêg nganggo sumakeyan
nora kêna wong nglêsêd ngaruh-aruhi
cungire criwis turah

Ngati-ati dakwadulkên nyai
nora jamak uwong kurangajar
cocotmu mêsthi dèn-onthèl
pêdhèt tan sawanan gung
biyung aku dilêladaki
wong sêrêng irung panjang
jlênthir wudêlipun
ae bèng têka mênênga
wong dijawat cêpak jatukramanèki
ngaliya ngarsaningwang

Rara Lekoh majêng dènnya linggih
junjung bokong êntute ngumandhang
nampêg kang anèng wurine
ngisis Mêyungyang jêpluk
rara Lekoh anampèl wêntis
gumuyu lakak-lakak
Candramawa muwus
dhuh-adhuh saduluringwang
ywa cariwis mundhak camah sira yayi
tur sinaru ing kathah

Nganti silêp caritaning ringgit
ki Mayungyang glêgês nabda sora
anu kang dhèk Paing kae
arinta ngidhang kaul
marang pasar nadar ngluwari
sarana nganggo bêksa
wirèng tamèng pênthung
tamèng bathok pênthung carang
sabên pasar dak jogèti sung rijêki
saka dhawuhing dewa

Ambêntoyong bubar pasar mulih
lali nora gawa punakawan
klincutan dakgawa dhewe
mung jênang alot têlu
dakmut kabèh nora kêtawis
tumêkèng kali nyabrang
kithing aku wêruh
lintah mantu bêbesanan
karo kinjêng bubar têmu bukak ati
nayuban sopyan-sopyan

Pacêt jogèt gêndhing Jangkung-koning
kang nglarihi Cèlèng lan bah Ima
tiba gong ngaturi ngombe
aku kêkêl gumuyu
jênang têlu kolu tan kari
ah kabênêran kakang
ora sida gêtun
sabên esuk yèn bêbuwang
amung mêtu jênang alot siji-siji
dak pundhut misih wêtah

Kanggo sèmèk nganti tigang kenjing
têlas jênang miyos kaya pisang
mangu-mangu tyasku kiye
jêtung mangemut-emut
apa yèku mêngko gèk tai
yèn sayêktine tinja
majik limis alus
yèku pasihaning dewa
pisang kêpok kukusaning midadari
ginanjarkên maring wang

Aku nekat siji dak icipi
têka êmpuk sêpêt sawatara
mung rada badhêg ambune
dadi karêm arimu
sabên ngising dakling-ilingi
yèn mêtu kaya pisang
enggal gonku jukuk
pamanganku sasingidan
aku isin yèn didakwa dhahar tai
wong satêmêne pisang

Nayataka nolèh anudingi
he he mênêng aja cêcaturan
ana wong dielikake
têka malah dêlarung
ki Mêyungyang pi-api ajrih
kèndêl ujaring bapa
dhèhèm alok gupruk
lo lo kae sing angêndhang
pancèn prigêl irama ajêg lêstari
pamangane tan kêndhat

Thung dhêng sruput kriyak mangan puli
Nayataka mundur-mundur nyandhak
wudêl pinuntir ngêlèwèr
Mêyungyang cêp dêrkukul
lir sinêntak ingkang ningali
gar-gêr ambata-rêbah
ki Panjangmas cucut
tan wus yèn dèn-ucapêna
sukaning tyas jalu èstri lare alit
nahan ki Panjangêmas

Linajêngkên cariyosing ringgit
Jatusmati buburoning Kala
dhatêng jujug pagongane
ngathêngkruk nabuh kêthuk
Sanghyang Kala gupuh nututi
kanggêg kandhêg ing latar
ajrih malbèng tarub
mandêng linggiye ki dhalang
mila nama kalasa têkèng samangkin
mundur Bathara Kala

Sèndhèn cikal tumaruna wanci
mila lajêng anama kalapa
satêmah dhoyong adêge
lah ing kana ta wau
Kandhabwana dènnira ngringgit
ngêtrapkên bêbanyolan
kang myat gêr gumuyu
Hyang Kala gumujêng latah
gumalêgêr kagyat kang sami ningali
ririh samya raosan

Guyu apa têka gigirisi
gigithokku mangkorog saomah
marinding sakujur nyabe
ngoplok bêbokong gathuk
nora enak rasaning ati
kesah alon-alonan
gusis èstri jalu
kocap kèndêl dènnya dhalang
Kala nglela sarwi angandika aris
hèh dhalang bacutêna

Kandhabwana amangsuli aris
hêlo kowe si Kala kang prapta
Kala kagyat lon sabdane
hèh dhalang têka wêruh
sira marang ing jênêng-mami
ki dhalang mèsêm lingnya
pagene tan wêruh
têkamu mandhêg plinggihan
ya mulane aran kalasa puniki
banjur asèndhèn cikal

Mila jênêng klapa apa yêkti
iya bênêr tuturmu sadaya
ko mênêng apa sababe
mulane mênêng ingsun
padha bubar kang aningali
hèh hèh mêngko ta dhalang
ulun tanya èstu
purba wisesane sapa
kawruhamu Kala purbane ya mami
wisesane kang nanggap

Lamun ingkang nanggap marentahi
banjurake ênggoningsun mayang
saèstune lêkas manèh
hèh dhalang raganingsun
dhêmên bangêt ênggomu ngringgit
mara ge tutugêna
apa srananipun
sranane yèn akèh kurang
yèn sathithik turahe angluluwihi
Kala suka tatanya

Ulun ayun miyat lakonnèki
ing tutuge dhalang angandika
lakon Manikmaya kiye
pra dewa ngusung gunung
dhalang lamun lêga ing ati
banjurna gonmu mayang
ulun wèh sranamu
sataksawe uwang dinar
ki dhalang ngling aku êmoh opah picis
ah aèng sira dhalang

Têka ora arêp opah picis
sing kok karêpake baya apa
daklêgani saksayahe
Kala kok gêgêm iku
apa ranne ingkang sajati
iku kang ingsun têdha
dadi arannipun
Hyang Kala mèsêm ngandika
kang dakgêgêm badhama paesan iki
lah ênya tampanana

Ananging ta ingong darbe janji
aja nganti lêgi dadi tikta
badhama sampun tinampèn
ki Kandhabuwanèku
tandya lêkas angringgit malih
sêsêge saya tambah
nêngna kang winuwus
wontên durjana sakawan
siji nama Kuthila damêlnya madik
dwi Langkir karyanira

Malajêngkên barang gonne maling
tiga Pênthungluyung kang ajaga
kapat Jugilwar-aware
ambabah karyanipun
abipraya samya mamaling
katrênjuh janma nganglang
padhang oboripun
Kuthila Langkir lumajar
Pênthungluyung Jugilawar-awar kari
lumêbêt ing panggonan

Tunggil yaga tanggap anggêntosi
nabuh kêcèr lawan nabuh kêmpyang
nêngna kang wor niyagane
kacrita Kala ngantuk
nuju mênga tutukirèki
binalang tigan ayam
kakalihkacêmplung
ngaros sêgêring sarira
garagapan jênggirat ngandika aris
hèh dhalang lilanana

Ulun mêtu ing jaba kang awit
mega malang wus anggathêng têrang
kamanungsan baya mangke
Hyang Kala mêdal gupuh
praptèng jawi mambêt gandaning
bêbayi lair lagya
sinuci ing ranu
barêsih nulya cinandhak
ing Hyang Kala kang darbe yoga cat eling
cat nora kaèngêtan

Jaka Mulya dupi aningali
nganan ngering Hyang Kala wus kesah
amasrahakên kêthuke
wus mêdal gya kapêthuk
ing Hyang Kala cinandhak aglis
gigithok tan kêna wal
ayun kinalêthuk
èngêt badhama paesan
nèng titipan Hyang Kala lumêbêt malih
kapanggih kyai dhalang

Sarwi tanya lah pagene uwis
iya Kala mangsane wis bubar
mula ingsun mênêng kiye
hèh dhalang iya uwus
lah rucatên kêlirmu aglis
aja padha caturan
kêlir rinucat wus
hèh dhalang badhamaningwang
êndak jaluk arêp prêlu kanggo thithik
ah ingsun nora suka

Êlo priye ulun rak wus janji
aja nganti lêgi dadi tikta
têka cidra dhalang kowe
dakijoli prabotku
êndi ingkang sira sênêngi
utawa uwang satak
sawe dinar mau
Kala yèn ingsun arêpa
wis dhèk mau goningsun gêlêm nampani
branarta kanggo apa

Hyang Kala ngling dakjunjung sirèki
mêsthi dadi larane tyasira
ki dhalang rum andikane
tan dadi manahingsun
lah kêpriye karêpirèki
de kang dakjaluk Kala
bocah loro iku
kadarbeya ing manira
parènèkna yèn uwis ingsun tampani
badhama tampanana

Sanghyang Kala jêgrêg tan kêna ngling
ngunandika iki golong aran
nyandhungi goningsun golèk
ing mamangsan satuhu
mundhak aku kelangan kalih
nanging antuk lilima
yèn panujèng laku
pitu pisan dadi pangan
wacana ngling badhama ulungna dhisik
marang ing jênêngingwang

Nora angèl bocah loro iki
janji uwis nampani badhama
pasthi banjur dak-lungake
ki dhalang andika rum
apa kowe tyassanggarunggi
tan ngandêl jênêngpara
upamane ingsun
darbe anak ayu endah
kok karêpkên apa bocah têka dhisik
iku basa dupara

Ya ta wau Hyang Kala gumlindhing
lare kalih wus katur ing dhalang
badhama pinaringake
Hyang Kala tatanya rum
mungguh kowe kalawan mami
tuwa êndi ta dhalang
Kala tuwa aku
Hyang Kala malongo nabda
hèh bok raub tlaga Madirda rumiyin
rak tuwa raganingwang

Kyai dhalang mèsêm ngandika ris
Kala sira têka ngaku tuwa
apa ta dhèngêr asale
duk durung ana Ingsun
o lah dhalang ulun tan uning
balik kowe apa ta
wêruh asalingsun
dhalang ngling pasthi uninga
ing asalmu sadurungira dumadi
hèh Kala rungokêna

Ki Panjangmas sung sasmita maring
ing niyaga mungêl gêndhing Dhêndha
jantur purwaka lamure
nalika awang uwung
durung ana bumi lan langit
tamat pamaosira
janturan kalamur
gya maos sampurnèng puja
wusnya tamat ngucapakên wayang malih
Hyang Kala angandika

I i dhèngêr têmênan wong iki
kyai dhalang malih angandika
apadene Kala kowe
isih awarna banyu
ingsun iya ngawuningani
ah maido wis ora
lamun sira wêruh
aku ngalah dadi mudha
mara payo arannana kang atiti
iya sira rungokna

Ki Panjangmas nulya anglêkasi
mungêl ingkang nama Santipurna
hong ila hèng bubukane
tumêkèng tamatipun
wusing tamat carita malih
Hyang Kala duk miyarsa
malongo gagêtun
kêlop-kêlop netranira
nabda ririh iya wus tètès patitis
jurudêmungmu tatas

Lah kowe apa uninga
titipan kang ana aku
pira kèhe myang rannipun
ki dhalang aris ngandika
yêkti bangêt gonku wêruh
pan ana patang panggonan
dene ta dumunungipun

Ana ing bathuk sajuga
caraka-balik rannipun
loro kang ana têlakmu
katêlu ana ing dhadha
Sastra-binêdhati iku
cacah ranne balanira
dene jangkêpe kang catur

Kang têrus ing gigir para
cacah jênênge sadarum
iya balane bojomu
lah mara masang karna
tilingêna kang katêrus
Panjangmas asung sasmita
gangsa myang ricikan suwuk

Ki Panjangmas wiwit mêdhar
caraka-balik puniku
tamating pamaosipun
nulya Sastra kang nèng têlak
pamaosira wus tutug
nulya Sastra kang nèng dhadha
Sastra-bêdhati tinutur

Titi ing pamaosira
nulya mêdhar Sastra kang trus
ing gigir sawusnya putus
Sanghyang Kala duk miyarsi
tatas-titis nêtês atus
larut bayuning kang ngangga
wingwrining tyas lon umatur

Iya wis aku narima
pancèn têmên kalah sêpuh
saiki ambapa ingsun
marang sira bapa dhalang
ki dhalang suka lingnya rum
Kala saiki lungaa
iya bapa aku nurut

Apa ing sapangrèhira
ananging panuwunulun
wacakêna Santikukum
têgêse iku uninga
lan Mandhalagiri luhung
anggêrêkkên balaningwang
akèh kang kaplêsit nylinthut

Cikmèn padha glis têkanya
Kandhabuwana ngling arum
lah iya luwih panuju
nahan Ki Panjangmas mêdhar
maos punang Santikukum
Hong purwayanti bukanya
tumêkèng satamatipun

Wusnya tamat nulya mêdhar
Mandhalagiri puniku
utawi Balasarèwu
rampunging pamaosira
nahan ki Panjangmas laju
crita mangkana Hyang Kala
tyas suka langkung panuju

Dhuh bapa wong tuwaningwang
muga andhangana kalbu
suka rêna asung wêruh
bapa aku wacakêna
Santi Banyakdhalang luhung
Kala iya luwih prayoga
kang dadi ing panjalukmu

Ananging lèrèn sadhela
Kandhabuwana lingnya rum
uwa Kalunglungan gupuih
jêngandika babarêna
sakèh ingkang anak putu
wawrat ênèm myang parawan
pêngingên nonton rumuhun

Mênèk kenging Banyakdhalang
tan panuju têmbenipun
Kalunglungan madan asru
he he anak putu ingkang
mêtêng nom lan prawan kêncur
lah ta padha sumingkira
dene ta mêngko yèn uwus

Rampung mêdhbar Banyakdhalang
padha balia nak putu
nonton manèh saksayahmu
kang kinèn wus samya mentar
dhalang Panjangmas tumungkul
mêdhar ingkang Banyakdhalang
nyênyês arum swara runtut

Ingkang gêndhaga wus tamat
nulya ki Panjangmas gupuh
mangsuli cariyosipun
Kala matur kyai dhalang
bapa aku jaluk adus
padusaku banyu mulya
dinèkèkan picis slikur

Kalawan kêmbang sêtaman
iya Kala iku uwus
dak sêdyani panjalukmu
dhalang Panjangmas amêdhar
padusane Kala mau
rampunging pamaosira
wayang Hyang Kala sinambut

Têmbungipun siniraman
cêmpurit duding winasuh
ing sêkar sêtaman mau
sarampungipun kinumbah
gya winisik basanipun
wayang cinêlakkên kathah
ririh ing pamaosipun

Paragat maos wisikan
wayang Sang Hyang Kala sampun
wangsul tinancêpkên lungguh
cinritakkên Sang Hyang Kala
bapa sawuse awakku
kodusi asêgêr sumyah
aku jaluk kudang kidung

Kowe bapa apa bisa
ngudang kaya jêng pukulun
rama Sang Hyang Giri Prabu
ki dhalang mangsuli bisa
wayang Hyang Kala jinabut
jinogètkên ki Panjangmas
mêdhar kukudangan gupuh

Tamat mêdhar kukudangan
wayang Hyang Kala wus lungguh
tandya angabêkti matur
bapa pangabêktiningwang
sapisan kewala uwus
kanggoa ing salaminya
tinitah ing Bathara Gung

Kalamun ing Suralaya
sasêmbahanku Hyang Guru
ngarcapada sariramu
ing satêdhak turunira
dak rêksa sêtya satuhu
samonèku kang pinanggya
antaraning budi luhung

Kalair prasêtyanira
bangêt panarimaningsun
dak èstrèni ing lakumu
sampun mundur Sang Hyang Kala
ngandika mring garwanipun
nimas ngabêktia bapa
lan wadu-barat sadarum

Miwah padha anyuwuna
sangu apa sasênêngmu
Durga majêng ngraup suku
rama pangabêktikula
iya rara pangèstuku
sira agaweya papan
ana lorwetan puniku

Aran ing Krêndhawahana
urute si Kêndhêng gunung
abanjar dawa puniku
karo ing si Tênggêr arga
titahing dewa sararum
kang murih marang ing dina
kailangan umur puput

Ing kene gonningsun nyetra
kariya milih sirèku
samono mau kang purun
nuninggih rama sandika
putrane anyuwun sangu
warni arta swidak uwang
abragging pawon sadarum

Miwah sèn-isèning griya
lêmpir glaran ingkang alus
myang sumêkan warni catur
pandhan binêthot sajuga
ijêm ringin kalihipun
katri songèr namanira
daringin jangkêping catur

Ing têmbe nak-putu ingkang
sami kapengin mangrasuk
sinjang sêkaran puniku
mawia jawab ing kula
sadangunira mangrasuk
kula lilani nganggoa
pangantèn inggal puniku

Bilih botên makatêna
datan lêga manahulun
tampia upataningsun
ya rara luwih prayoga
daktuturane kang kantun
mundur Dyah Bathari Durga
Hyang Panyarikan mangayun

Mangênjali aturira
kawula anyuwun sangu
ron karopak ingkang alus
kalih kisi pangot waja
pamintamu ingsun angsung
mundur Sang Hyang Panyarikan
mêsat mring kayanganipun

Gya Lêbakipun mangarsa
nêmbah matur dhuh pukulun
ingkang abdi nyuwun sangu
ayam jalêr èstri gêsang
lele kalih ingkang idhup
gêcok ingkang warna-warna
tuwin sinjang tuluh-watu

Sagêgêm sisih wos pêthak
warni sanga tumpêngipun
jadah warni sanga namung
sêkul asahan pênakan
kupat lêpêt lêgandha nung
pula-gringsing pula-gimbal
awug-awug kaduk juruh

Tatêdhan bangsa kukusan
rêmikan sapêpakipun
rujak bakal ingkang wutuh
cadhong jênang ingkang pêpak
pala kasimpar gumantung
pala pêndhêm mamêntahan
tuwin sinjang pêrlunipun

Kangge gendhong kang têtêdhan
prayoga ing panyuwunmu
Lêbakiyuk wus amundur
Kêblakdhêkla kang mangarsa
marèngès nêmbah umatur
pukulun gusti kawula
ingkang abdi nyuwun sangu

Sêkul ulam myang panganan
kawradinkên kancaulun
prayoga sapanyuwunmu
Kêblakdhêkla kang wus mêdal
Kalabanjar amangayun
kawula pun Kalabanjar
plataran panggenan-ulun

Ywa supe diprêtènana
tumpêng sakilan gilipun
wiyar sapêcak plêng namung
sawontêne ulam-ulam
dupa sêkar campurbawur
picis patang kèthèng wêtah
yèn tan makatên saèstu

Mindhak krêp ngumpêtkên bocah
iya atut panjalukmu
daktuturane kang pungkur
Kalabanjar wus umêsat
Kalaèncèr sowan matur
Kalsèncèr namakula
manggèn prapatan dêlanggung

Dipêrtènana wakingwang
tumpêng sapêcak gilipun
kang sakilan wiyaripun
lawuh ulam gêgorèngan
ulam gêgodhogan namung
jajanganan kêmbang gantal
dupa picis kèthèng wolu

Yèn botên makatên apan
kula mindhak asring bêsur
jêngglèng tyang numpak kudhèstu
iya ing panuwunira
daktuturana kang pungkur
Kalaèncèr sampun mêsat
Kalajathok majêng matur

Kalajathok nama-amba
manggèn ing watoning salu
mênèk gêlêm nyanak ulun
sabên-sabên mêntas nêdha
watoning ambèn puniku
gih kadèkèkana upa
mung kalih sisih thil namung

Kang ajêg hya kongsi kêndhat
yèn wontên wisa puniku
saking jawi asalipun
amba sagah mangsulêna
iya Jathok panyuwunmu
daktuturane kang wuntat
kang sinung ling sampun mundur

Kalajangkung marêg nêmbah
amba nama Kalajangkung
manggèn ulon-ulon-ulun
kang dados panyuwunamba
yèn têmên panyanakipun
sabên tilêm myang tilêman
sampun sok idu mandhuwur

Bilih wontên wisa-wisa
kang saking nginggil puniku
kula sagah nulak wangsul
iya bangêt panrimèngwang
daktuturane kang pungkur
Kalajangkung wus amêsat
Nyi Kalaijèn mangayun

Nyai Kalaijèn amba
cumadhong dhawuh pukulun
punapa tumut tinundhung
punapa parêng kantuna
sira misia lêstantun
apa panggaweyanira
Kalaijèn nêmbah matur

Nuninggih dhatêng sêndika
anamung panuwun-ulun
yèn nuju wêdalanipun
lare momonge kang pêpak
iya dakwisik kang pungkur
Kalaijèn wus umêsat
gantya sinom sêkaripun

Nahên ta ingkang kocapa
wadyane Kala wus gusis
ki dhalang Kandhabuwana
amatak Gumbalagêni
kèndêl criyosing ringgit
Kyai Panjangmas tumungkul
mêdhar Kumbala-asya
tamat dyan ngucapkên ringgit
Dèwi Êsri Dyan Sadana wus mangarsa

Kandhabuwana ngandika
ingsun lêstarèkke Êsri
panggaweyan marcapada
ngratoni kanang rêjêki
manêmbah Dèwi Êsri
pukulun dhatêng anuwun
sandika ngèstokêna
panyuwunulun kang gêmi
kang nastiti kang sarwa-sarwi rêsikan

Saha ingkang gêmi ngucap
kang kêrêp ngangge wêwangi
bilih amarêngi olah
rêjêki longana kêdhik
jumputan namènèki
kangge wilujêngan namung
sabên wêdalanira
utawi yèn darbe kardi
amamantu sak-dangane ingêlongan

Sagêgêm apan kinarya
wilujêngan nyapêkêni
tanapi kang darbe karya
ngajêngkên midadarèni
èstri jalu dènbêrsih
sontêne kramas garujug
jalêr numpangkên dandang
kang èstri dadoskên api
ingkang jalu mususi napungkên bêras

Nyambat nyêbut dhatêng kula
utawi sampun tabêri
congkrah kalih anak rayat
kadang myang tangga têpalih
sukur yèn andarbèni
pajêgan dhandhing kumêndhung
dene yèn botên gadhah
klasa mawon sisikmêlik
bantal anyar kêndhi anyar kêbak toya

Dilah murup jodhog clupak
kang anyar lisah kang jêrnih
utawi manawi lêkas
angênèni raga mami
punapadene bilih
ayun nginggahakên lumbung
nganggea ingkang sarwa
rêsik agêganda wangi
amiliya dintên wanci kang prayoga

Pêrtenana myang slamêtan
sampun ngantos wontên cicir
yen tan makatên bathara
botên lêga ing tyasmami
ki dhalang ngandika ris
daktuturane kang pungkur
hèh kowe si Sadana
lêstariya sira dadi
ing ratune sandhang panganggo barana

Matur Rahadyan Sadana
pukulun langkung kapundhi
mênggah panyuwunkawula
sampun ngantos nyêri-nyêri
nganiaya kapati
dhatêng ing panganggènipun
sampiran kang prayoga
pring tutul alus sinisik
sampun ngêbrèh kang sae panggarapira

Bilih botên makatêna
èstu kula sêpatani
Kandhabuwana ngandika
dak tuturane kang kari
Dyan Sadana Dèwi Sri
sakaliyan sampun mundur
Hyang Gumbrêg wus mangarsa
jêrum aturira aris
amba nami Gumbrêg dewaning maingsa

Pukulun panuwun amba
kalamun amangun-kardi
mati amragat maesa
katêdhanana rumiyin
rayate kyai panti
manganggea kang tinamtu
sarwi anggêgendhonga
têtêl wontên tenggok alit
mawi payung anyangking gêlaran pandhan

Maesa sawusnya rêbah
glaran ginlar dènlênggahi
lajêng kasêbawanana
ki Gumbrêg aku sung uning
momonganmu samangkin
daksêmbêlèh kanggo mantu
bisaa babar turah
utawane bokmanawi
mêntas kangge madamêl angolah sawah

Ginuyanga kinosokan
badane ingkang barêsih
tinuwukan têdhanira
myang sampun ngantos anggitik
pênjalin pêthaknèki
ngriku pangapêsanipun
sabên dintên Jumuwah
Wage atanapi Lêgi
myang Anggara Kaliwon sungu tracaknya

Kalisahana sadaya
miwah binorèhan wangi
kandhang sinajènan sêkar
utawi yèn nuju sakit
pojok lèrkilèn nênggih
kowong ginantung nèng ngriku
pojok kang kidulwetan
ginantungan blarak krambil
mung puniku pukulun atur kawula

Iya dakwarahe wuntat
Sang Hyang Gumbrêg wus umijil
Sang Hyang Mariyi mangarsa
andhêkêm umatur aris
amba nama Mariyi
dewaning ayam sadarum
bilih momongan-amba
yèn badhe dipun pragati
kinurunga sungana têdha kang kathah

Lah sukur mawi ginuyang
sinabawan kaki Mriyi
momonganmu ingsun pragat
kangge ewuh-ewuh yêkti
bisaa ambrêkati
babar kèh turahanipun
nuwun namung punika
dak tuturane kang wuri
Hyang Mariyi mundur Têmbalung mangarsa

Amba pun Têmbalung nama
dewaning cèlèng sabumi
jalma ingkang têgal sawah
yèn badhe kula têbihi
kapêsingana mami
tamtu têbih tan anginguk
ki dhalang angandika
daktuturane kang kari
wus amundur cèlèng Têmbalung mring wana

Nyai Wadon wus mangarsa
manêmbah umatur aris
saèstu amba punika
ninèkipun jabangbayi
nuwun bilih marêngi
jabangbayi kula suwun
ki dhalang angandika
mungguh panyuwunmu nyai
dakparingke nanging sira sumurupa

Bocah tiba-sampiranya
sira amung gadhuh nyai
kang duwe iki manira
kudu nganggo disarati
têbusan slawe picis
gêdhang satangkêp lan suruh
ayu saadunira
kajaba kang iku nyai
ingsun paring wasiyat marang si jabang

Kaanggowa êmban-êmban
jarik liwatan sawiji
lan tuluhwatu sajuga
dalingo bawang kinardi
nyuwuk si jabangbayi
nyai Wadon matur nuwun
inggih dhatêng sandika
katungka kengkenanèki
Buyut Wangkêng umatur marang ki dhalang

Ki dhalang kula dinuta
ing rakane kyai panti
kapurih matur sampeyan
gênahe gèn-dika ngringgit
bibar lan dèrèngnèki
ki dhalang ngandika arum
kurang sadhela êngkas
ingsun arêp adus dhisik
we padusan turahane dijogana

Banyune kang sumur sapta
kanggowa adus ki panti
sakaloron myang rabinya
myang bocah kang dakrêsiki
siramên rambah kaping
pitu ngampêt napasipun
ing ngomah kawarnaa
lawe wênang mubêng ngering
kaping têlu lan kupat luwar sakawan

Ginantung pojoking ngomah
walikukun papat iji
pinathokkên pojok kisma
nylamêtkên sakuwasèki
ingkang dèn mêmulèni
luluhure dhèwèkipun
lan luluhure dhalang
dalah sakniyaganèki
apadene desane saisinira

Lan malih kang duwe omah
kang jalu miwah kang èstri
sadurunge bêdhug siyang
poma aja nganti guling
si nyai kang tinuding
matur sandika wus mundur
dhalang Kandhabuwana
nimbali ki Jatusmati
mareneya ayun dakadusi sira

Jatusmati wus mangarsa
Panjangmas dènnira ngringgit
kèndêl tumungkul amêdhar
padusane Jatusmati
pamaos wusnya titi
wayang ki Jatus sinambut
cêmpurit tudingira
kinumbah rambah ping katri
tinancêpkên malih mangsuli carita

Ngandika Kandhabuwana
hèh ki Jaka Jatusmati
lah kowe banjur muliya
apa ing saujar-mami
karo si Wadon kang wis
sira rungokake mau
ênggonên dikalakyan
yèn wis baliya sirèki
sarta kowe sunpasrahi dadinira

Kayu kalawan tulisan
sandika ki Jatusmati
wus mundur saking ing ngarsa
ki dhalang ngandika malih
ninèkne jabang bayi
ênya gawanên putumu
mulih mring wismanira
bocah mêtu tiba-sampir
wus tinampan mundur ingêmban liwatan

Pandung kakalih mangarsa
manêmbah umatur aris
pun Pênthungluyung namamba
damêlulun anjagèni
rencang amba puniki
julig Awar-awar komuk
damêlipun ambabah
kawula tiyang kakalih
lah ampuna lumêbêt dhatêng pagongan

Saèstu nêmahi pêjah
mila ulun aprajangji
prasêtya dhatêng paduka
nak-putu kang nunggil kardi
yèn puruna ngalani
dhumatêng kangjêng pukulun
myang sawarnining dhalang
satêdhak turunirèki
tuwin pandhe ingkang wus wignya ing karya

Turunulun kang anêrak
karêpe aywa dumugi
lan ampun panjang umurnya
kyai dhalang amangsuli
iya ingsun èstrèni
pandung kakalih wus mundur
wau ta kacarita
Kandhabuwana kiyai
myang panggêndèr atanapi pangêndhangnya

Katiganya samya siram
ki Panjangmas tandya awit
mêdhar padusane dhalang
kalawan panjak kakalih
titi pamaosnèki
wangsul acarita gupuh
sawusira asiram
ki Kandhabuwana aglis
matak-aji pamêling nulya dhatêngnya

Nênggih kyai Sapujagad
kang binêkta Garuwêsi
kalawan Sasapu-kawat
prabawa lesus mawêrdi
Panjangmas nyêmpala glis
kothak gongsa sampun umyung
suwuk ingkang gamêlan
Panjangmas carita malih
ki Buwana alon wijiling kang sabda

Babo kakang Sapujagad
mulane ingsun aturi
manirèki dirêsaya
marang kang adarbe panti
sapunên dènbarêsih
balane Kala sadarum
ingkang angkaramurka
manggèn pakarangan ngriki
aywa nganti wontên ingkang kaliwatan

Adhi rakanta sandika
ananging kula darbèni
panyuwun ing ngajêng lawang
pipi kanan lawan kering
kapasangana sami
tutuwuhan ingkang patut
cikal kalih kang kêmbar
kalih gèdhèng pantunèki
kajêng lêgi kalih êlêr ingkang wêtah

Badhèg myang tètès sarkara
kalawan sêkul kang gurih
ulame lêmbaran ayam
kalawan lêmbaran antri
sinjang polèng rêspati
wiyar panjange sakayuh
kakang pamintanira
kabèh wus daksamêktani
Sapujagad mundur gangsa lajêng sampak

Kyai dhalang Panjangêmas
parêdèn cinandhak aglis
pinolahkên ngering nganan
kèndêl suwuk gangsanèki
Sapujagad mangarsi
matur mring dhalang linuhung
adhi kauningana
balanya Kala wus gusis
amung kantun kakalih kangdèrèng kesah

Manggèn nèng sumur satunggal
Kala Lumut namanèki
tanpa babalung punika
namung daging lawan kulit
bisu budhêg kapati
mangke ngajêngakên surup
ki wisma dhawuhana
ngêmungkên jênang kang nami
baro-baro gangsal takir picis gangsal

wontên pinggir sumur dènnya
angêpung donganirèki
Tulak wêkasan raharja
putra wayah jalu èstri
kadhawuhana sami
ngatos-atos yèn mring sumur
tuwin hya wicantênan
kang sanès pangkatirèki
têgêsipun gugujêngan carêmêdan

Yèn purun angganggu-karya
mêsakakên damêl sêdhih
kang satunggalipun nama
Kala Lumêr sami ugi
namung kulit myang daging
manggèn nèng pawon puniku
srananya sabên dina
utawi yèn darbe kardi
punapa kang matêng mawi sinajèkna

Sakêdhik mawi sinrahan
kaki jurungana mami
sakajatku katêkanna
ing pawon ing sumur nyilih
ari malang marêngi
kasukanana puniku
sêkar konyoh myang dupa
têlas atur-ulun adhi
rèhning mangke wus rampung karya manira

Mantuk ing panggènaningwang
kakang gih andum basuki
Sapujagad wus umêsat
cinarita sampun nunggil
ing Kandhabuwanèki
dhatênge dintên pipitu
sami anyuwun têdah
tuwin kasampurnanèki
mring ki dhalang kang tan pêgat angsung padhang

Kang rumuhun ri Akat ingkang mangayun
ki dhalang atanya aris
sira anèng ngêndi gonmu
Akat matur mangênjali
ing jagad lèrwetan manggon

botên langkung nyuwun kasampurnan-ulun
iya muliha sirèki
marang ing daging asalmu
Akat mundur Isnèn prapti
punika ri jalêr yêktos

Dhalang tanya sira kang nèng ngêndi gonmu
ri Isnèn umatur aris
jagat lèrkilèn gèn-ulun
nyuwun kasampurnan jati
ki dhalang ngandika alon

Amuliha asalmu gêtih puniku
Sênèn mundur Slasa prapti
ari pawèstri puniku
ki dhalang atanya aris
kowe kang nèng ngêndi manggon

Slasa matur ulun kang nèng jagad kidul
nyuwun kasampurnan jati
iya muliha asalmu
saking ing otot sayêkti
Slasa nêmbah mundur alon

Rêbo dhatêng punika ri jalu tuhu
ki dhalang atanya aris
sira kang nèng ngêndi gonmu
ing jagad kilèn gènmami
nyuwun kasampurnan jatos

Amuliha asalmu saka babalung
Rêbo mundur Kêmis prapti
inggih ri èstri puniku
ki dhalang atanya aris
kowe kang nèng ngêndi manggon

Kêmis matur kang nèng jagat wetan ulun
nyuwun kasampurnan jati
ki dhalang ngandika arum
iya muliha sirèki
asalmu ing sungsum manggon

Kêmis mundur ari Jumuwah kang maju
punika ing dintên èstri
ki dhalang ngandika arum
lah sapa aranirèki
si Jumuwah matur alon

Kyai dangu nama kawula pun Wujud
kula nyuwun mantuk kyai
ki dhalang lingira arum
manggonna ing jênêng-mami
si Jumuwah wus tan katon

Nulya ari Saptu pungkasan mangayun
ki dhalang atanya aris
lah sira sapa aranmu
nuwun Jatigana mami
nyuwun panglêburan ingong

Ki dhalang ngling iya mlêbuwa sirèku
ing awak pêkênirèki
jumênênga ilangipun
dhalang Kandhabuwana-di
ki Saptu wus mundur alon

Gya susumbar dhalang Kandhabuwana gung
ki dhalang Mas mêdhar aglis
susumbar sarwi tumungkul
tamat ing pamaosnèki
nulya lajêng wangsul criyos

Ngêcrèk kêprak wau ta ing kana wau
Kandhabuwana sawusing
maos susumbar malêdug
balane Kala sakalir
gangsa sampak tigang êgong

Wus sinuwuk tan mawi pathêtanipun
Panjangmas carita malih
ki dhalang nulya manêkung
angingkut jagatirèki
kawan prakara ginolong

Kang nèng jagat kidul abrit warnanipun
jagad kulon warna kuning
jagad lèr cêmêng warnèku
jagat wetan warni putih
gya dêdêl ngawiyat alon

Gangsa mungêl yak-ayakan manyurèku
ki dhalang nulya apanggih
ing Sang Hyang Wênang linuhung
gangsa suwuk criyos malih
Sang Hyang Wênang tatanya lon

Sira sapa tumêka ing ngarsaningsun
ki dhalang turira aris
Jatirasa nama-ulun
apa mulane sirèki
têka jênêng kang mangkono

Dhalang matur kula mêngkoni saèstu
amba kang nèng awak mami
Sang Hyang Wênang sukèng kalbu
babo tampanana kaki
kang mangka ganjaraningong

Lah munggaha lênggaha jajar lan ingsun
ki dhalang wus jajar linggih
ngalih ran Raja-sinamur
Hyang Wênang ngandika malih
Raja-sinamur apa wroh

Nalikane gawe bumi langit ingsun
pukulun inggih udani
sapa baya rewangingsun
inggih mung Tuwan pribadi
Hyang Wênang malih tanya lon

Dhèk lagine sun-gawe jagad sirèku
apa ta uga udani
inggih uninga pukulun
sapa rewangingsun kaki
ki dhalang umatur alon

Inggih amung Tuwan piyambak saèstu
Gusti kang nèng jasatmami
duk sira miyat jasatmu
sira tan miyat mring mami
apa sira ana katon

botên wontên mung Tuwan piyambak ketung
Hyang Wênang suka tan sipi
hèh sira Rasa-sinamur
uwis tampanana malih
kang dadi ganjaraningong

Tan lyan rasa pêkênira dhewe iku
ingsun tanya manèh kaki
duk kala sadurungipun
ana langit lawan bumi
apa kang ana ing kono

Inggih namung Dat balaka wontêninipun
Sang Hyang Wênang mêdhar jati
wruhanta Rasa-ninamur
ing rasa pakênirèki
iku iya rasaningong

Rasaningsun pan iya rasanirèku
wis sira linggiha aglis
ing Betal Balearas rum
Sang Hyang Wênang wusira ngling
dêdêl ngawiyat tan katon

Ri sang Rasa-sinamur gumantya wau
kacriyos pinarak mungging
ing dhampar Balearas rum
sinotya jumantên wilis
gumêbyar sajagad abyor

Sigêg dènnya criyos Ki Panjangmas wau
tumungkul matêka nami
sèbêt ing satamatipun
nyêmpala kothak mawanti
sampak umyung tancêp kayon

Gya tumungkul Ki Panjangmas wus apangguh
lawan Pujangkara kyai
wawêlingira wus putus
ki dhalang salaman pamit
ingatêr jawining regol

Para tamu jalu èstri wus umantuk
gêr-gêran samargi-margi
kagagas luluconipun
kakêlir wus dènrucati
nulya ingantukkên gupoh

Lawan sajèn gangsal jodhang para langkung
ing pandhapi wus barêsih
mung toya sataman kantun
kupat luwar kawan iji
walikukun kangge pathok

Lawe wênang kinênthêngkên wismanipun
mubêngi warambah katri
kupat sakawan ginantung
pojoking wisma nyawiji
ing ngandhap sinungan pathok

Toya sampun ingêjogan sumur pitu
ngantèn Mastari rumiyin
siniraman kaping pitu
sarta ngampêt napasnèki
nulya ki Juru sakloron

Wusnya siram nulya abusana luhung
ing pandhapa wus rinakit
ambêngan mumule agung
luluhurira pribadi
Kyai Juru sakaloron

Luluhure dhalang sakniyaganipun
karajan saisinèki
rampunge kêndhuri luhur
Ki Juru wus kenging guling
sontêne Hyang Surya ngayom

Wus tinata kêndhuri nèng pinggir sumur
baro-baro gangsal takir
picis gangsal dhuwit namung
ngajêngkên suruping rawi
kaji Pak Goniyah gupoh

Maring sumur rarywa jalu èstri grubyuk
andonga Tulak-bilai
wêkasanira rahayu
paragat pandonganèki
pitutur mring sakèh uwong

Aja padha gojèg guyon pinggir sumur
rame-rame boya kenging
calêmêdan nora antuk
poma èstokêna mami
sadaya mituhu pakon

Dalunipun lajêng amaos Maulud
dene dalunipun malih
maos Mekradan Jêng Rasul
ing malêm sapêkênèki
maos Kur'an asmarandon

Ing ari sapêkênèki
siyang kêndhuri lujêngan
sapêkênira pangantèn
mirantos isarat-sarat
sadaya wus samêkta
babêktan tri pêthi agung
isi sasotya kancana

Sinjang lêlêmês myang lurik
sumêkan dhêsthar sêkaran
atanapi paningsête
rasukan manawarna
èpèk miwah sap asta
rimong kurasi sutra lus
rangkêpan miwah lancingan

Pratelane sinjang bathik
unthuk-banyu cêplok-lintang
cêpake-gondhok kinanthèt
cêplok-manggis kinjêng-rênggang
satriya awibawa
kuwung-cakrakusuma nung
cêpaka-mulya sridênta

Sawe-sêmpal saking uwit
kêmbang-kapas kêmbang-jarak
kapi-kadhondhong salobog
kawang-kamplang kêmbang-sêmak
lung kêstop-parangkrêsna
jangglêng wora-wari rumpuk
lonthang-jamblang pêksi-krêsna

Pakuningrat parangwèsthi
banci-malathi salangsang
banci-kasut sulamane
burbanagri madubranta
gambirsakêthi cakar
cindhe wilis miwah tunjung
limaran jayakusuma

Kêmbang-kênthang nagasari
kêndhaga kêmbang-kênanga
truntum-krambil sacukile
kêmbang-jêruk kahwa-pêcah
miwah ganggong-yujana
ganggong-winawi kapundhung
gringsing klungsu pandêlêgan

Galingsing-sondhe rêngganis
tambal-miring myang kanoman
ayam-pugêr trang-bulane
ila-thathit bolu-rambat
indhil-ori mrang-wêdhar
gandasuli êlung anggur
sêmèn-rêmêng sêmèn-rama

Sêmèn-pêksi drata-ritis
sêmèn jlêngut jlêngut-grudha
ngrèni mirong trate-gendhong
cuwiri êlung-dalima
êlung-laos êlung mawar
sidamukti sidaluhur
lêkatha rêngga-puspita

Pandhan-rangkah sangga-langit
sêmèn-srowot sêmèn-grudha
sêmèn-branjilin myang rondhon
sêmèn-jolèn citralangyan
rang-aring kalèwèran
manyura bagah-sinawur
kasumêkan dhêsthar modang

Anglung-jiwa anglung-rêsmi
tanapi sinjang awisan
muhung kinarya suwuke
parang-rusak warni gangsal
klithik kagok canthèlan
gêndrèh-barong parang-parung
daniris parang-kusuma

Utawi praboting panti
bêkakas mawarna-warna
miwah paraboting pawon
pangantèn wusing busana
nèng ngarêp pakrobongan
rama bu anggung pitutur
pratikêle wong ngakrama

Pujastuti ngandika ris
dhuh anggèr woting tyasingwang
ing samêngko wus wayahe
tinartamtu ngawruhana
wajibe kang wanodya
kudu nganggo kanthi tuhu
pangkat-pangkat tigang warna

Dene pangkat ingkang dhingin
rigên têgên mugên karya
kang aran rigên mangkene
bisa ing sabarang karya
ngrêrakit jroning wisma
tinata-tata kang mungguh
sambadèng pangruktinira

Rampung nora nguciwani
liring têgên ingkang jênak
marang ing sabarang-gawe
tumandang tan salèwèngan
kongsia paripurna
mugên wêkên wardinipun
amungkul ati sajuga

Tan mangro tingalirèki
mantêp anêtêpi tekat
luluh rèh kadursilane
pangkat kaping loro rara
kang dhingin gêmi ika
ping kalih nastitinipun
angati-ati tiganya

Lire gêmi iku bangkit
angrumati samubarang
lawan mamardi dadine
baranarta pinapangkat
tan ithil datan loma
tan lèrwèh ambrah-brèh mubru
sirik saruning kang basa

Sarwa sasab barangkardi
tangèh yèn dènkatingalna
adoh ing guru-alême
lire nastiti datansah
matitiskên ing etang
barangkarya tuna lumuh
ngeman laku tan pakangsal

Lire ingkang ngati-ati
tindak-tanduk myang pangucap
masang netra amurwèng ngrèh
manuara ngarah-arah
patraping tanduk tanggap
laku linggih solah muwus
ngèsthi tyas wiwekatama

Wikan pakewuh ing ngurip
lamun lagi pinitaya
pinasrahan ing lakine
ngopèni wadi sabarang
tan kênaa sêmbrana
aywa keguh binabujuk
ing lyan kang amrih kawêdhar

Pangkat ping katri winarni
gumati ngrêti mirantya
kang gumati iku lire
tumêmên ingkang pinanggya
tumanêm anèng manah
dènnya mrih ngopèni kakung
amilala mulasara

Kang mangarti wadinèki
bisa manuju ing prana
anon ngawruhi lakine
wahyaning kang mangsakala
wardine amirantya
tansah anyênyadhang kayun
manci-manci sawancinya

Tabêri mrih condhong kapti
jagakarya dalunira
mangèsthi wajibing wadon
kinasihana ing priya
kasub dyah bêg utama
nikèn Mustari tumungkul
mangênjali trusing prana

Kyai Juru angsung wangsit
babo kulup mantuningwang
rèhning sirèku samêngko
lagi punakawan magang
polah tingkah micara
dèn-angati-ati kulup
kang tabêri tuhu sêtya

Paitane wong angabdi
wêdi anastiti awas
bêkti gupuh rikat sarèh
sarta gêmi panganggêpnya
ing darbèking bêndara
mungguh tataning ngalungguh
ingaran trapsila-krama

Kang dhingin dhadhap winarni
angungkrêt dêdêg lakunya
manising ulat dènkaton
yèn mèh marêk ing ngayunan
mundhuk-mundhuk rannira
mungkrêt dêdêg ngêmbat dhêngkul
walikat cêthik dènêmbat

Gya mêndhak nyêmbah rumiyin
nuli laku-bokong ronnya
yèn wus laku-bokong jèngkèng
manêmbah ririh lênggahnya
wit sèlèh bokong kanan
suku têngên anèng ayun
mêpês malipis mararas

Wiwit dhêngkul kanan ngarsi
kang kiwa rada mring wuntat
ywa kasusu pamuwuse
yèn durung atrapsilanya
bok ana kang kalingkap
têmah dêgsura rannipun
yèn wus atrapsilanira

Gya sikut tumumpang wêntis
ngapurancang driji wrata
cangklakan dènlêgakake
lambung ingkang têngên mêmbat
kiwa rada mring wuntat
mènglèng ngiwa jangga manglung
amrih karnanya miyarsa

Pandênge netranirèki
ukur tumanduking jaja
nora dêksura aranne
sarta tansah pasang cipta
wruh karsaning bêndara
yèn mangisor pandulumu
datan wêruh liring ngulat

Sêmbah yèn dinangu gusti
ros-rosing sabda dènawas
yèn wustutug timbalane
atur wangsulan dicêtha
ywa nyurêng aywa kêmba
lêmês tudingira tuduh
jêmpol tangan ingkang kanan

Lamun mundur patrapnèki
nêmbah jèngkèng malih nêmbah
mundur mingêr manêngêne
laku-bokong lir ajêngnya
gya marêg malih nêmbah
atumindak mundhuk-mundhuk
anuli dhadhap rêspatya

Nahên ta mantu kang tampi
piwulanging maratuwa
kasaru wau praptane
pêthukanira ki besan
Ki Juru mring pandhapa
kang pinatah amongtamu
mapag anèng palataran

Santri brai kang rumiyin
trêbang angklunge tinatap
rame umyung suwarane
kêmbang-mayang nèng wurinya
nulya krêmun binuntal
gya kapal parabot luhung
wêwatangan kasatriyan

Layu-layu nganan ngering
angurung-urung tumpakan
panêbus ginrubyuk wadon
kulawarga busanendah
warga jalu pungkasan
ingancaran gupuh-gupuh
sadaya sampun-pinarnah

Para èstri malbèng panti
jalêr pinarak pandhapa
lumintu pasunggatane
ingkang minangka pangarsa
mahyakkên saparlunya
Kyai Juru wus jumurung
sarampunge ing panata

Pangantèn nulya ngabêkti
mring kang rama sakaliyan
miwah mring para wrêdane
gya mijil kakanthèn asta
kang rama anèng ngarsa
kang ibu tumutut pungkur
lawan para kadangwarga

Wahana sampun cumawis
èstri nèng krêmun rinêngga
ginarubyug para wadon
kang jalu anumpak kapal
ingayap pra santana
wus budhal swara gumuruh
dadya tontonan samarga

Nèng ngênu datan winarni
sapraptanira ing wisma
rinarêngga lir têmune
sigêg kang miwaha putra
mangkya ingkang winarna
kajuron sapungkuripun
atmaja kang pinangantyan

Ing sarampunge pa-kardi
Mas Cêbolang wus linilan
mantuk maring pondhokane
lawan santrinya sakawan
miwah AmatTêngara
nèng marga Cêbolang muwus
adhi rèhning taksih enjang

Suwawi sami ningali
kagungandalêm sri nata
mariyêm ingkang kinaot
punapa inggih kenginga
kakang kenging kewala
dintên punika pinuju
kang caos Ki Narataka

Punika prênah pakcilik
nak-sanak kalih pun biyang
sartane sagêd cariyos
asale mriyêm sadaya
lah adhi kalêrêsan
wontên kang tinêmbang gambuh
wus prapta ing Brajanala

Ki Narataka tundhuk
lan Ki Amat miwah tamunipun
sasalaman Ki Amat Têngara aris
pakcilik bilih panuju
kakang Cêbolang yun anon

Kagungan sang aprabu
mriyêm-mriyêm saha asalipun
Narataka angling iya luwih bêcik
ingirid sadayanipun
minggah pagêrbumi kraton

Nyi Sêtomi jinujug
nulya miyat mriyêm sanèsipun
tan kliwatan cacah kalihdasa iji
rampung dènnira andulu
wangsul ing panggenan caos

Mas Cêbolang sinuguh
wedang sangu sumangga ki bagus
gantos-gantos rèhning cangkir mung satunggil
sadaya wus samya nginum
Mas Cêbolang tatanya lon

Bilih kaparêng kalbu
saha èngêt cariyosing dangu
asalipun kagungan-dalêm sang aji
mariyêm sadaya wau
dene gêng-ngagêng kinaot

Narataka lingnya rum
inggih anak saking criyosipun
tiyang sêpuh tuwin kang kulasêrêpi
rumuhun cacah salikur
mariyêm kagungan katong

Kyai Sêtama luhung
lawan Nyai Sêtomi puniku
pisungsunge kumpêni bangsa Portugis
dhatêng Pangran Jakartèku
kala jaman Dêmak kraton

sarêng jumênêngipun
Jêng Sinuhun Kangjêng Sultan Agung
Ki Satama kalawan Nyai Satomi
pinundhut dhatêng Matarum
kalih pinarnahkên manggon

Anèng ing luhuripun
pagêrbumi karaton puniku
kiwa têngên cêlak Brajanala kori
Ki Satama nèng Mantarum
tan alami karsa katong

Pinaringakên wangsul
mring Jakarta awit sabên dalu
asring-asring marimpèni ingkang kêmit
saha sabên malêmipun
Jumuwah Anggara Kliwon

Gêrêng-gêrêng gumrunggung
damêl miris mring kang samya tungguk
kang lêstantun kantun Jêng Nyai Sêtoni
tan ana sangsayanipun
dados wasiyat karaton

Ki Gunturgêni wau
lawan Kyai Swuhbrastha puniku
kalih sami pisungsungipun Walandi
tuwan Jendral Jan Pitêrskun
katur kangjêng sang akatong

Kiyai Bagus Alun
Kyai Gêlap Ki Balêdhèg anung
lawan Kyai Sagarawana namèki
myang Ki Sagara-palwèku
Ki Sapujagat kinsot

Ki Kumbawikumbèku
Aswanikumba Pancawara nung
mriyêm sanga yasandalêm sri bupati
Jêng Sinuhun Sultan Agung
Anyakrakusuma kaot

Mênggaha kang tinuduh
damêl mriyêm bangsa kulit pingul
lawan pandhe kumpulan satanah Jawi
dene Kyai Kadhalbuntung
lawan Ki Mangsakêmalo

Tigane Nyai Dhukun
sakawane Ki Gringsing puniku
pisungsunge tutuwan Jendral Pandêrlis
kunjuk Kangjêng Sultan Agung
Anyakrakusuma katong

Kyai Kumbarawèku
Kyai Kumbarawi malihipun
Kyai Pintèn Kyai Tangsèn caturnèki
punika pisungsungipun
raja Siyêm kitha bangkok

Jangkêp dwidasa sampun
namung Kyai Pancawara wau
panggrayange sarjana kang ahli budi
nama makatên puniku
pikajênganing suraos

Pan Pandhita satuhu
dados wataking sangkala pitu
ca pancarêm watak nênêm kang pinirit
saking ing rasa puniku
wa wuruk ingkang kinaot

Watak gangsal miturut
apan saking wisikan puniku
ra pan ratu puniku watak satunggil
ênggèr saking sagêdipun
ingkang wus widakdèng kawroh

Ngajêng wau kinumpul
Pandhita carêm wuruking ratu
dadosipun ing taun angkaning warsi
inggih sèwu gangsal atus
sawidak pitu wus cocog

Yèn gêrba têgêsipun
Pancawara prahara ngin agung
Mas Cêbolang nuwun atatanya malih
kiyai saèstunipun
cariyos sampeyan maton

Awit samirêng-ulun
Ki Satama Nyi Satomi wau
kalihipun kadadosan saking jalmi
mêrtapa wontên ing gunung
tan wrin gancaring cariyos

Inggih wontên nak bagus
sêrat ingkang nyariyoskên iku
Ki Satama sakaliyan Nyi Satomi
kala jaman kraton Galuh
ingkang ajumênêng Katong

Sang Arya Bangah Prabu
Ki Satama iku patihipun
ingkang èstri anama Nyai Satomi
nuju ri ratri sang prabu
sare supêna kang katon

Sanghyang Pramèsthi Guru
langkung têtela pangèksinipun
lir wèntèhan katone sri narapati
sawungunya asru ngungun
kagagas sajroning batos

Dadya lami sang prabu
tan sineba mungging sitiluhur
ribênging tyas animbali kyanapatih
lawan nyai garwanipun
praptane byantara katong

Ngandika sang aprabu
bapa ingsun ing sawiji dalu
asupêna Hyang Jagatnata nêdhaki
angsung kanugrahan mring-sun
arupa mariyêm loro

Warnane bagus-bagus
saupama ana wujudipun
ing saiki yêkti ingsun nora pangling
bapa ulatana gupuh
lan si bibi sakaloron

Poma dikongsi pangguh
nadyan kongsi jambul wannên mabluk
lamun durung katêmu ywa mulih-mulih
aja mandhêg nolèh pungkur
bapa poma dènkalakon

Tarlèn manira amung
anyangoni rahayu lakumu
kyai patih sakaliyan mangênjali
manguswa suku wus mundur
praptèng jawi arawat loh

Jujug wismaning sunu
Prabu Sangkan gurawalan mêthuk
kyana patih ngrangkul putra luh drês mijil
kaki kariya rahayu
dènbisa suwitèng katong

Karsaning jawata gung
manira lan ibunira kulup
wus pinasthi pisah lawan sira kaki
dyan Prabu Sangkan tumutur
marawayan matur alon

Jêng rama nyuwun ulun
ing pawartos darunaning giyuh
kyana patih angling miwiti mêkasi
ing dhawuhnya sang aprabu
Prabu Sangkan matur alon

Rama pangraos-ulun
langkung gampil kalêksananipun
mriyêm-mriyêm jarahan dipun pilihi
ingkang kêmbar sae bagus
lajêng ingaturkên gupoh

Kya Patih mèsêm muwus
luwih gawat tan mangkono kulup
dudu iku kang kinarsakkên narpati
binisikan ingkang sunu
dyan anjrit ngrungkêpi pangkon

Uwis pupusên kulup
iku apan karsane Dewa Gung
kinèn mungkul kasuciyan mrih kajatin
angêningkên cipta jumbuh
anèng kene aywa seos

Kaki sapungkuringsun
panggaweyan pangrèhing praja gung
ingsun pasrahakên marang ing sirèki
kang eling sabarang laku
mring utama karahayon

Pirabara ing besuk
lamun ingsun lan ibunirèku
bisa olèh kamurahaning Hyang Widdhi
kumambang narimèng kalbu
muhung kang karêp titinjo

Hyang Wasesa wus paring wasitajati
paningal wus suda
tan awas bakuning nagri
untu uwis padha oyag

Lire uwus tan kekah anggilut nagri
miwah rambutingwang
warna ro irêng lan putih
wus mangro marang kamuksan

Ing têgêse kulup karsaning narpati
wong olah nagara
iku aja nganti malih
amaro ing idhêpira

Lamun jalma wus atuwa kaya mami
mangro idhêpira
mulane kawignyan mami
samêngko ngalih mring sira

Ingsun miwah ibunta madhêp sawiji
tarlèn mring kamuksan
poma dèn-patitis titi
kaki kariya raharja

Kyana patih tandya umangkat sarimbit
mring asramèng eyang
napaktilasing ngaluwih
sapraptanira pratapan

Sakaliyan mujung kadi jalma lalis
mangkya kawuwusa
kang kantun anèng nagari
putra Satama Dyan Sangkan

Sinêngkakkên ngaluhur dumadya patih
ing Galuh nagara
dupi wus antara lami
sakèhing mriyêm jarahan

Pinilihan kang sae wêtah mantêsi
tan wontên kang dadya
kaparênging narapati
wit dene kang kasupêna

Patih Sangkan ngantya têlas kang pambudi
satêmah sungkawa
tilar nadhah tilar guling
miminta sihing jawata

Wanci bangun kyana patih Sangkan ngimpi
katingal kang rama
sakaliyan sarêng prapti
ngandika angsung sasmita

Lamun saking sih pitulunging dewa-di
samangkya wus angsal
mariyam adi kakalih
ingkang kasupênèng nata

Prathistha asrama pamujanmami
kulup dèn ainggal
maringa asrama ngambil
kagyat wungu patih Sangkan

Pungun-pungun ngungun supênanirèki
tandya wus umangkat
mring pratapan tanpa kanthi
sêdya ngaturkên supêna

Sapraptaning pratapan kapanggih guling
mujung sakaliyan
sisingêp piniyak ririh
dyan Sangkan kagyat sru jola

Kalih sampun ical sipating kang jalmi
warna mriyêm samya
Radyan Sangkan anungkêmi
karuna amêlasarsa

Nulya ana swara ingkang kapiyarsi
kulup wis mênênga
aywa adawa prihatin
kamuksanku wus sampurna

Apatitis marang kailangan jati
mung ngalih panggonan
isih momong sira kaki
yêkti ora paran-paran

Mungguh iku pratikêlmu dipratitis
ywa kaliru sira
di-bisa misahkên dhiri
pisahe kalawan suksma

Wruhanira mariyêm iku sajati
wujuding ragèngwang
suksma sampurna maring wit
lêpas kailangan mulya

Nanging lamun pratitis pratikêlnèki
bisa pangolahnya
sayêktine ponang dhiri
tan pisah lan suksmanira

Isthane lir layangan lan kênurnèki
tinut saparannya
mangkana upama ragi
lan suksamne tan prabeda

Yèn pisaha nora kumpul iku sisip
dadya kudhandhangan
pan iku kurang pratitis
sajêge bingung kewala

Awêkasan tiba sanggon-ênggonnèki
dene ta kang wus man
ngaworkên suksma lan ragi
iku tunggal kamuktènnya

Lawan ora ana êntèking kang pasthi
tan nganggo wêkasan
yaiku kang wus ngênggonni
ingaran jaya-sampurna

Wruhanira kulup gustinta sang aji
iku bijaksana
luwih sidik ing pangèksi
uninga ing susurupan

Iya iki kang dadi supênèng aji
wus pinasthi dadya
kabrêkatan narapati
kang mêngkoni tanah Jawa

Nganti turun-tumurun ingkang darbèni
mariyêm wasiyat
iku kang dadya ugêring
nagara ing tanah Jawa

Dupi sampun têlas wangsiting sudarmi
patih Sangkan tandya
mundur ing samargi-margi
kagagas ing yayah rena

Praptèng praja lajêng sumiwi sang aji
alon angandika
patih dene awigati
sira marang ngarsaningwang

Patih Sangkan mangênjali matur aris
ing purwa wasana
lalampahaning sudarmi
winantu wijiling waspa

Sri narendra kumêmbêng waspa drês mijil
wasana ngandika
ywa dinawa tanpa kardi
papasthèn pasthi tan owah

Ingsun dhewe lan pramèswari kang ngambil
marang ing ngasrama
nging patih dhawuhna aglis
marang wadyabalaningwang

Nêmbah mundur kyana patih wus ngundhangi
sawusing samakta
sang prabu myang pramèswari
budhal marang ing ngasrama

Tan winuwus ing ngênu raroncenèki
prapta ing ngasrama
sang nata dupi udani
mriyêm kalih nèng pamujan

Datan siwah lawan kasupênanèki
mriyêm kalih pisan
rinangkul waspa gung mijil
kathah-kathah andikanya

Wus binuntêl kalihe ing wastra adi
ingurapan sêkar
dinupanan wangi-wangi
pra wadya ngujung sadaya

Cêkakipun wus binêkta marang nagri
lawan kahurmatan
sapraptanira ing puri
pinarnah ing sitibêntar

Lah punika cariyosira ing nguni
gèr kula sumangga
botên sagêd amastani
ingkang lêrês ingkang lêpat

Mas Cêbolang dhêku manthuk lingira ris
sampurna wus siyang
miwah mripat kraos arip
nyuwun lajênge carita

Wawi adhi paliman dhatêng kiyai
Narataka lingnya
inggih gèr andum basuki
sadaya wus lumaksana

Anèng marga nyarêngi antukirèki
Ki Cêndhaniraras
mêtênganira narpati
juru-kandha ura-ura

Ki Têngara tanya bapak saking pundi
ilah dhèk ki Amat
gumrubyuk lantik tyasnèki
wawi mocung sasarêngan

