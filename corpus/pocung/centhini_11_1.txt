Iku kulup paliyasan sakèh petung
andhêku rahadyan
katungka wêktu Luhuri
wusing bakda Kiyagêng gya kondur dhahar

Jayèngrêsmi nèng Karang eca tyasipun
sigêg gantya ingkang
winursita lampahnèki
Radèn Jayèngsari lawan arinira

Sang dyah Nikèn Rancangkapti maksih timur
myang abdi punBuras
lolosira saking Giri
dumugi ing lèpèn Êmas nitih palwa

Wus tumurun saking baita gya laju
ngambah Wanakrama
karsanira ayun mampir
marang dhukuh pasantrèn ing Sidacrêma

Praptanipun ing Sidacrêma sang bagus
Ki Buras umentar
pinanggih lawan Kiyai
Amatsungèb sawusira sasalaman

Amatsungèb tanya wigatining laku
Ki Buras prasaja
mangkana dupi miyarsi
sru gagêtun gupuh marêk ing rahadyan

Sampun tundhuk Ki Sungèb ngrungkêpi suku
karuna lir kênya
sasambate mêlasasih
dhuh gustiku ingkang abdi botên nyana

Jayèngsari pangandikanira arum
apa kang rinasa
kawula darma nglampahi
obah osik saka kwasaning Pangeran

Wus ngaturan laju marang wismanipun
santri kathah mulat
kacaryan endahing warni
samya ngiring sapraptanira ing wisma

Jayèngsari ingaturan lênggah salu
Nikèn Rancangkaptya
laju mring wisma wus panggih
Nyai Sungèb kalangkung anyungga-nyungga

Sinugata binojakrama kalangkung
Ki Sungèb turira
panuwune ingkang abdi
kêparênga lèrèh ing ngriki kewala

Bilih wontên utusan sing Surèngkewuh
amba kang nanggulang
ngêkahi risang pinêkik
radyan mèsêm aris pangandikanira

Iku paman bangêt panarimaningsun
gonira tumanggah
minangka wawalêsing sih
kanugrahaning jêng rama marang sira

Ingsun anut apa kang dadi karêpmu
mangkana Ki Amad
langkung badhêdhêg bêdhidhig
datan nyana lamun ngecani wicara

Wanci surup ing masjid santri gumuruh
samya maca slawat
rahadyan ayun mring masjid
lan Ki Buras sang dyah mêdal saking wisma

Kakang marang ngêndi aku suthik kantun
yayi yun sêmbahyang
wêktu Mahrib marang masjid
bakda Ngisa gonku bali marang wisma

Mung sadhela sira yayi aja milu
iya iya kakang
gawèkna mantènan dhisik
êndi Buras mantènaku kang kokgawa

Buras jêpluk we ladalah wau kantun
duk kèndêl ing jurang
supe botên kula cangking
hara piye Buras enggal balènnana

Pasaranku lan dhakon êndi tak jaluk
o lah dalah tiwas
dhakon pasaran dènambil
yuyu kangkang kala wontên lèpèn Êmas

Rancangkapti anjêkutrut gêdrag-gêdrug
Buras jiniwitan
mêmbêg-mêmbêg api nangis
benjing-enjing kula lintoni sadaya

Dadya magru rahadyan tan siyos wêktu
ngrarapih ring kadang
kumêmbêng waspanirèki
sang dyah lilih sare nèng pangkoning raka

Bakda Ngisa Ki Sungèb marêg sang bagus
ngaturkên sugata
nyai-nyai kang ngladosi
sarwi matur rayi dalêm sang lir rêtna

Sampun ulun cawisi manawi wungu
radyan angandika
bangêt panarimamami
wusing dhahar linorodkên mring Ki Buras

Buras matur kula nyai taksih tuwuk
nêdha wau siyang
labête sangking kalantih
ragi nyêngka niki taksih mayag-mayag

Graitane Ki Buras yèn sesuk-esuk
lolos tan pamitan
kangge sangu anèng margi
nora wurung dara putri mundhut sêga

Nyai Sungèb wus ngèngèhkên ulam sêkul
pok tumpêng tinumpang
ulam ingkang garing-garing
nyai lawan rencang wus lumêbèng wisma

Buras gupuh mênêdi ulam myang sêkul
gya pi-api nendra
radyan lênggah ngisik-isik
ingkang rayi Ki Sungèb sawusnya nêdha

Lawan nyai marêk alon aturipun
bêndara arinta
prayogi sare ing panti
kakêlonan pun bibi byangipun dhenok

Paman cikbèn turu nèng kene rumuhun
bocahe kagètan
mênèk nglilir muring-muring
lamun beka gawe anyêling wardaya

Kyai Sungèb parentah ing wangsanipun
ywa na ramya-ramya
sirêp tan na sabawaning
nyai kyai ngaso kabanjur anendra

Lir kataman sisirêp sadayanipun
amung guse Buras
ngalilir anulya tangi
gya ingawe wus cakêt marang rahadyan

Ngandika rum kapriye Buras karêpmu
rèhning kakang-êmas
ing kene kêtêmu sêpi
tan prayoga yèn ngantiya lawas-lawas

Nora wurung konangan wong Surèngkewuh
Buras aturira
lêrês timbalan sang pêkik
sawêr ponthang manah kula mêlang-mêlang

Yèn pamita dhatêng ki wisma tan wurung
pasthi nora suka
apêse padha umiring
ing sapurug têmah juwarèhi lampah

Iya bênêr mangkono pangiraningsun
Buras karsaningwang
payo linggar bêngi iki
lah gendhongên bandaramu kang anendra

Wus samêkta rahadyan gya linggar gupuh
praptèng jawi dhadhah
lêstari tan ana uning
Amat Sungèb satanginira anendra

Anuwèni marang ing tatamunipun
sadaya tan ana
gugup anggugah-gugahi
wusing tangi kinèn ngupaya tamunya

Ting bilulung tita tan ana kêpangguh
nêngna Sidacrêma
lampahnya Dyan Jayèngsari
ngidul ngetan sang anom wus ngancik wana

Baskara mingip ing arga
kèndêl dènnira lumaris
anèng ngandhaping mandira
satêpining sêndhang wêning
wau dyah Rancangkapti
anèng gendhongan wus wungu
Buras aku udhunna
iki arêp mênyang ngêndi
mau bêngi nèng desa iki nèng wana

Mêdhun saking pagendhongan
anèng pangkonne sang pêkik
kakang aku ora krasan
nèng kene tan ana jalmi
lawan datan pinanggih
lan si kakang kang dènruruh
payo mulih kewala
mêngko bêngi turu ngêndi
lan nyang ngêndi ênggone tuku jajanan

Radyan anglês ing wardaya
pangandikanira ririh
jare golèki si kakang
têka sira ngajak mulih
mêngko rak nuli panggih
banjur mulih bocah têlu
sang dyah wus katon lêjar
kakang aku adus dhisik
yèn wis adus Buras banjur jajakêna

Sêga êmpal pêtis rambak
Buras matur inggih-inggih
wus mentar amping-ampingan
wit mandira mumungkusi
rampung umarêg aglis
sang dyah tanya maksih kungkum
Buras gonnira jajan
wong bagus apa wis olih
inggih dara punika lo sampun angsal

Radyan ririh atatanya
gonmu jajan mênyang êndi
dene gêlis têmên têka
Buras matur clumik-clumik
sêgahe wau ratri
rèhning amba taksih tuwuk
dadya nêdha ngèngèhan
sêkul ulam ingkang garing
ing samangke kula dhapur jêjajanan

Sang dyah wus ngrasuk busana
lajêng pinangku sang pêkik
Buras ngudhari wungkusan
sêkul êmpal rambak pêtis
kakang le jajan ngêndi
apa kene cêdhak warung
rara adoh warungan
kathik mau Buras gêlis
Buras matur kula titip Ki Maruta

Maruta iku wong apa
inggih tiyang angin-angin
sang dyah gumujêng ngandika
jênêng athik kaya jarik
iki panganên aglis
Buras ênya lorodanku
mangana êndak dulang
wus mangap katon kang sêntil
sêkul ulam dinublagakên sapisan

Api-api pandêlikan
sang dyah gupuh amet warih
suka rêna ing wardaya
radyan angandika aris
payo rara lumaris
mupung maksih wanci esuk
linggar saking mandira
kang rayi tansah kinanthi
ngidul ngetan ngancik tlatah Pasuruwan

Dalu lêrêm padhusunan
byar raina gya lumaris
siyang nêdhêng ingkang panas
kèndêl dènaring-aringi
sasukane raryalit
nahan wau lampahipun
prapta têpi talaga
winastanan Ranu Grati
toya wêning bajul baya samya ngambang

Abayak arak-arakan
sudhètanira têlagi
lir lèpèn mliwisnya kathah
samya nigan anèng gisik
sang dyah duk aningali
lêjar ing sungkawanipun
tatanya mring kang raka
kakang buron apa iki
gêdhe-gêdhe cangkême kaya kukusan

Galo sing cilik ya ana
rahadyan ngandika manis
rara yèku aran baya
bajul ingkang rada cilik
nrete kang luwih cilik
kakang apa kang kinayun
padha marani kakang
apa arêp jaluk dhuwit
apa jaluk sêga utawa panganan

Yèn caturan kaya paran
radyan mèsêm iya yayi
iku tan bisa caturan
yèn bisaa tata jalmi
mulane amarani
jaluk mangsan karêpipun
kakang aku yun wikan
priye gone mangan kuwi
karo apa doyananne kaki baya

Iku rara kang dimangsa
manuk buron kang mring warih
trêkadhang sok nyarap janma
sang dyah ngandika mring abdi
Ras apa ta tan pengin
pinangan dening ki bajul
Ki Buras girab-girab
lumayu gugulung koming
api-api karuna amêgap-mêgap

Sang dyah sru suka ngandika
Buras balia sirèki
ki bajul êmoh mring sira
wong rupamu kaya trasi
Ki Buras wangsul aglis
bêkta tigan mliwis catur
ingaturakên sang dyah
ngandika olèhmu ngêndi
kakang payo padha angupaya tigan

Radyan nulya lumaksana
sang dyah suka angambili
tigan maliwis angambak
anèng satêpining kali
mancêr Hyang Bagaspati
sumêlètira kalangkung
sang dyah akicat-kicat
hèh Buras gendhongên mami
ora bêtah dhuwur ngisor padha panas

Nyang awak datan karuwan
payo kakang lèrèn dhisik
sinêngka dènnya lumampah
praptèng papan gasik rêsik
wit agung angayomi
wanara pating palangkruk
gêng-agêng langkung kathah
uning ana jalma prapti
samya ngumpul suwaranira gumêrah

Satêngahe pangayuban
ana umbul langkung wêning
ngantya biru sinatmata
sang dyah atatanya ririh
kakang iki ing ngêndi
balumbang banyune biru
mêtu saka ing ngandhap
sapa kakang kang ngangsoni
iba kèhe balanjane tukang toya

Radyan gumujêng ngandika
kagawa rupaning warih
Banyubiru ingaranan
kakang aku wêdi kuwi
sing padha ting paringis
anèng ngêpang mangkruk-mangkruk
gêdhene padha janma
nora nana nganggo tapih
ting caruwèt basane nora karuwan

Kakang buron apa janma
rahadyan ngandika aris
iku kang aran wanara
kang ngarêp gêdhe pribadi
bangkokan arannèki
rinatu ing wre sadarum
kakang dhog apa doyan
radyan nulya anguncali
ingkang tigan tinampanan ing wanara

Sawusira tampi tigan
gya mentar datan kaèksi
wanci lingsire baskara
linggar saking toya wilis
Nikèn dharat kinanthi
angubêngi kanang umbul
umiyat sela krêsna
ngadêg wangunan pasagi
nèng sisih lèr ingukir sêratan Buddha

Tamat dènnira mariksa
lajêng lampahira prapti
wana kèh taru sêkaran
nêdhêng wohe angêmohi
sang dyah suka mêmêthik
sêkaran sasênêngipun
Buras ngundhuh wowohan
klampok arum dhuwêt putih
kêpêl gêdhang manggis dhuku pisang êmas

Barêngkut binuntêl sinjang
ingaturakên sang putri
lawan radyan samya nadhah
marêm tan karaos ngêlih
riwusira dumugi
rahadyan ngandika arum
yayi payo umentar
mênèk kadalon nèng margi
apa mlaku apa ginendhong si Buras

Kakang lumaku kewala
durung krasa kêsêl mami
karo golèk kêmbang-kêmbang
lêpas lampahira katri
laminya anèng margi
tan winarna prapta sampun
talatah nagri Malang
sukunira Tênggêr wukir
myarsa swara sora lir baunging sona

Rahadyan kampir umiyat
saking mandrawa kaèksi
grojogan we saking arga
dhumawah ing jurang trêbis

katêlah nama ing Baung
toya warnanya pêthak
kadya kapuk dènwusoni
sruning swara tan karênga yèn ngandika

Wusira miyat grojogan
laju dènnira lumaris
ratri sipêng padhusunan
bakda Subuh mangkat malih
prapta ing Singasari
Radyan kèndêl lampahipun
umiyat candhi pelag
sela cêmêng wangun masjid
rinarêngga ingukir êlung pinatra

Mubêng pinagêran sela
supit urang gapura di
kiwa têngênning gapura
gupala kakalih sami
agêng ambêkta bindi
kadi jegang dènnya lungguh
maripat sakalapa
malolo siyungnya ngisis
ilat mèlèt tumumpang ing untu nyrangas

Sela wêtah tan sambêtan
wau Nikèn Rancangkapti
kagyat kalanira miyat
tanya mring raka sang pêkik
kakang dene mêdèni
kuwi uwong apa dudu
kalawan omah apa
kabèh watu kaya masjid
Jayèngsari mèsêm sarwi angandika

Iku yayi rêca sela
kang lir masjid aran candhi
ayo kakang padha miyat
aku dhêmên aningali
kaya mantènan bêcik
sapa kang akarya iku
sawusira umiyat
mêdal saking ing cêpuri
gya umentar kalangkung rêkasèng marga

Sang dyah ginendhong Ki Buras
praptèng tlatah dhusun Sisir
kèndêl rahadyan umiyat
sumbêr aran Sanggariti
we mêdal saking candhi
sela ingukir pinatut
kang sisih mijil toya
tawa asrêpnya nglangkungi
sisih mêdal toya angêt sawatara

Sang dyah siram gantya-gantya
kalamun karaos atis
marang toya ingkang panas
wus siram umentar malih
kasaput ratri mampir
mring dhukuh sipêng sadalu
byar enjang nulya bidhal
ing lampah mangkya wus prapti
dhusun Tumpang anon candhi alit endah

Kadi cungkup wawangunan
inggilira sawatawis
ngandhap kering linêbêtan
ing nglêbêt kalimis gasik
tilas asramèng rêsi
gandanira amrik arum
sang dyah tanya amring raka
kakang omah apa kuwi
kaya êrong ambune arum angambar

Apa panti pangratusan
gone dèlèh jarik ngêndi
iku yayi candhi uga
pangiraku duking nguni
tilas patapan rêsi
kang amambu amrik arum
labêt kukusing dupa
nalika muja samadi
sang dyah angling kakang age kongkonnana

Buras gawanana arta
têlung dhuwit punjul sêdhit
sangonana têlung gobang
konên tuku ratus wangi
benjing yèn prapta panti
dak go olèh-olèh sibu
kalawan kanjêng rama

sru sumêdhot kagagas wardayanira

Kèngêtan ing ibu-rama
miwah kadang kang lunga nis
mbarêbêl luh marawayan
Nikèn Rancang angusapi
ngandika kakang nangis
apa ta luwe wêtêngmu
dhuh rara nora lapa
kalilipên godhong jati
mata kiwa têngên padha damonana

Gupuh kalih dinamonan
kakang nêngaa manginggil
kangjêng rama nungang gajah
kêrise wilah sanyari
saiki uwis mari
katara pampêt êluhmu
Buras ge lumêbuwa
wus lumêbêt sorring candhi
tan pantara dangu mêdal bubutulan

Apa ta wis olèh Buras
dene gêlis banjur bali
o dara uninganana
ing nglêbêt kapanggih sêpi
kang wontên amung mimik
agêngipun sajunêjun
sang dyah malih ngandika
apa tan nyakot sirèki
inggih dara kang nyakot amung sasanga

Wis Buras ywa bali sira
gih bêndara kula ajrih
tamat dènnira mariksa
laju lampahira kampir
ing dhusun Kidhal nênggih
anon candhi alit bagus
ingukir gagambaran
wayang wanara mawarni
Rancangkapti pêgat dènnira mariksa

Kakang iki apa gambare sing mangkruk
ana pang kala rumiyin
lawan apa jênêngipun
dene ta wangune sami
kaya mau kaci bolong

Iki nganggo undhak-undhakan mandhuwur
payo kakang dènunggahi
aku arêp wêruh pucuk
gya minggah ari kinanthi
pan sarwi angling pawartos

Padha candhi mau iku gambar munyuk
mangkana wus praptèng nginggil
ing pamujan wastanipun
wusnya aso sawatawis
tumurun sang dyah ginendhong

Prapta ngandhap nulya kampir maring dhusun
rahadyan sipêng saratri
pajar gidib pangkatipun
ingkang sinêdya ing galih
karsanira sang wiranom

Maring ardi Tênggêr manawi kapranggul
ing raka dyan Jayèngrêsmi
tan cinatur laminipun
kang rayi tansah kinanthi
kalamun sayah ginendhong

Ngalèr ngetan prapta ing Pasrêpan dhusun
tan kampir gya manjat malih
asrêp rêkasa ing ngênu
wus prapta dhusun Tasari
ardi Tênggêr iring êlor

Sang dyah angling Buras udhunêna ingsun
kêsêl gonku ana gigir
nulya kinanthi sang Bagus
raryan ngandhaping sulastri
jawining dhadhah têmbing lor

Kakang aku luwe upayakna sêkul
lan gorèngna iwak pitik
Buras ngupayaa gupuh
mring jroning padesan iki
Buras sandika wotsinom

Praptèng dhusun pinanggih lan kamisêpuh
Buyut Sudarga kakasih
Buras matur kula nuwun
manawi parêng ngilèni
sêkul tuwin ulam babon

Kyai Buyut tatanya sintên kang ngutus
ki Buras umatur aris
kang ngutus bandaraulun
nama Radèn Jayèngsari
bêkta sadhèrèke wadon

Taksih timur punika kang nêdha sêkul
dene bandara kakalih
inggih sami putranipun
Susuhunan Prapèn Giri
duk bêdhahe Giri lolos

Lawan wontên sadhèrèkipun kang sêpuh
nama Radèn Jayèngrêsmi
inggih sarêng lolosipun
punika kang dènulati
ananging dèrèng kapanggoh

Wartosipun kewala botên kêrungu
mila klantur praptèng ngriki
Ki Buyut dupi angrungu
wacana mring Buras aris
kacung niku pyantun yêktos

Wijilipun ngawirya rêmbêsing madu
têdhake andana warih
kintêne napa sarêju
pami kula turri kampir
dhumatêng ing wismaningong

Amangsuli Ki Buras langkung pakantuk
wawi anak dika irit
ulun yun marêk sang luhung
Buras gya lumakèng ngarsi
prapta ngarsane sang anom

Mundhuk-mundhuk angrêpèpèh Kyai Buyut
trêpsila amangênjali
sarwi aris aturipun
pun bapa atur basuki
rawuh paduka ing dhukoh

Kamayangan anglir kabanjiran madu
kajugrugan wukir gêndhis
sasat katamwan dewa gung
widadara widadari
tumêdhak mring dhepokingong

Sung wangsulan pambagènira Ki Buyut
paman sung bagya basuki
mahyakkên sukaning kalbu
kalangkung panrima mami
gih sami-sami kemawon

Kula nilakrama sintên parabipun
Ki Buyut dhêku turnya ris
kang sotah mastani ulun
Buyut Sudarga kinardi
pinisêpuh wong sadhukoh

Ing Tasari miwah kanan keringipun
amba kang tinuwi-tuwi
mugi marêngna sang bagus
tuwin rayinta sang putri
lêrêp wontên wismaningong

Dadalêma pisan kawula tumangguh
angyasakkên ingkang panti
miwah nyangga dhaharipun
kantuna nadhah myang guling
kawula ingkang mirantos

Jayèngsari angandika manis arum
inggih paman têmbe gampil
wus kerit marang Ki Buyut
lajêng tumamèng ing panti
Nyai Buyut gupoh-gupoh

Gènnya mêthuk sang dyah gya pinondhong gathuk
umatur dhuh gusti mami
prasasat katiban daru
rawuh paduka ingriki
sangêt suka sukuringong

Prapta panti wus samya lênggah ing salu
nak putu andhèr nèng ngarsi
ngladoskên sugatanipun
sacara caraning wukir
Ki Buyut turira alon

Cumanthaka pun bapa kêdah tur-atur
lumayan jampi kalantih
ing sawontên-wontênipun
punika isining wukir
sumangga sang prawiranom

Inggih paman sampun sami walang kayun
mênggah rêsêpe tyasmami
lir wus kulina sataun
Ki Buyut suka tan sipi
Nyai Buyut matur alon

Daraputri sumangga ingkang kinayun
iya bibi mêngko dhisik
aku atêrêna adus
inggih sumangga mring tlagi
sang rêtna nulya ginendhong

Wusing siram sang dyah wangsul lênggah salu
lan raka tan kêna têbih
gya dhahar sugata nutuk
Buras kongsi minthi-minthi
kêblêt ngising medang-medong

Sang Hyang Bagaspati wis diwasa surup
sêdhênge purnama siddhi
Sang Hyang Wulan mungup-mungup
ana sapucuking wukir
Jayèngsari kagyat anon

Kidul pucak marong-marong mawa kukus
tatanya paman punapi
kang katingal mawa kukus
Ki Buyut turira aris
ardi Brahma ingkang marong

Siyang ratri datansah ngêdalkên kukus
paman wawi benjing enjing
yèn kenging kula ayun wruh
sapucuking Tênggêr ardi
Ki Buyut sangêt rumojong

Tan cinatur ing ratri enjing winuwus
radyan ngandika mring rayi
yayi kowe aja milu
sun arsa mring pucak wukir
dalanne luwih pakewoh

Mung sadhela bae banjur nuli wangsul
Buras kariya sirèki
dolannana bandaramu
ngandika dyah Rancangkapti
kakang nora milu ingong

Arêp prêlu pasaran lan bocah gunung
Nyi Buyut tanggap ngaturi
têdhak taman kêbon pungkur
rarya lit kathah kang ngiring
ramban lêmbayung myang jlegor

Amêndhêti sayuran salèdri êkul
ngundhuh sêkar warni-warni
sadintên tan arsa kondur
aring ana tamansari
lan lare alit kumroyok

Ya ta wau rahadyan ing lampahipun
Ki Buyut lumakyèng ngarsi
ndêdêr mring pucaking gunung
kapungkur desa Tasari
praptèng pucak nulya anon

Ing ngandhap kiduling pucak
lwir kawahing ardi wiyar waradin
têngah ana ardinipun
lwir kukusan malumah
lamun siyang tan katon wêdaling kukus
Ki Buyut matur ring radyan
lah punika ingkang nami

Tasari kang ardi Brama
wontên ingkang mastani laut pasir
ingkang nèng têngah jênggunuk
punika ardi Brahma
dhasaripun sitinya pasir sadarum
kajogan awu kang mêdal
saking kawahe Brahmardi

Nalikanya ngalad-alad
mila sangêt pêthake dèntingali
awit saking kandêlipun
gasik tan kathukulan
kalamênta katêpan karokot rumput
dadya pêthak ngamplak-amplak
bilih kasorot Hyang Rawi

Ombak-ombak ingkang hawa
kang pratistha sanginggilipun pasir
punika kang dadya alun
mindha ombak samodra
botên ngintên yèn punika sanès ranu
tinarka sagara ingkang
dumunung sanginggil wukir

Lêrês paman ingkang sabda
punapi gih kenging dipunpurugi
Ki Sudarga aturipun
prayogi tinêdhakan
wus tumurun kalangkung rêkasèng ênu
margi julêg rumpil rampak
wus prapta sagantên pasir

Radyan malih angandika
lah suwawi umiyat sapucaking
ardi Brahma kawahipun
Ki Buyut tur sandika
gya umancat andêdêr tumêkèng pucuk
ana satêpining kawah
têpung gêlang dènidêri

Manglung miyat jroning kawah
langkung julêg sela gêng kèh kaèksi
kajawi kawah kang agung
kathah êlèng têrusan
alit-alit ugi samya mêdal kukus
mambêt kadi lirang kobar
radyan ngandika suwawi

Tumurun marang ing dhasar
datan eca ambête kukus ardi
kalihnya samya tumurun
dupi prapta ing dhatar
pinggir wetan ana arga tan aluhur
kalangkung asri kawuryan
rahadyan tatanya aris

Paman ingkang katingalan
langkung asri punika ardi pundi
Ki Sudarga mêndhak matur
punika ing ngasrama
Ngadisari ingkang dhêdhepok ing ngriku
awasta Ajar Satmaka
panguluning Tênggêr wukir

Sontrang endhange akathah
endah-endah warna tan nguciwani
punika têbiyatipun
taksih ngluluri Buddha
Sang Hyang Brahma minangka panutanipun
wong agung ing Prabalingga
datan arsa ngêpik-êpik

Rahadyan dupi miyarsa
angandika paman lamun marêngi
benjang-enjang ulun laju
sowan dhatêng Ki Ajar
yun sumêrap mênggah ta ing lampahipun
agama Buddha Barama
Ki Buyut anayogyani

Saking dhasar wus uminggah
tan rêkasa wangsul marginya lami
wanci Ngasar sampun rawuh
ing Tasari kapanggya
lawan ari Nikèn Rancangkapti gupuh
pinondhong sarwi tatanya
sira mau nora nangis

Daktinggal nganti sadina
Nikèn Rancangkapti turira aris
kakang ing sadina muput
tan mulih maring wisma
papasaran ana pakêbonan pungkur
lawan bocah wadon kathah
nganti lali durung bukti

Rahadyan suka miyarsa
praptèng wisma sugata wus cumawis
Nyi Buyut gupuh umatur
pun bibi saos dhadhar
nyumanggakkên rayinta sadintên muput
ulun aturi tan arsa
sumadosipun ngêntosi

Rahadyan anulya dhahar
lawan ari pakantuk dènnya bukti
dumugi linorod sampun
Ki Buyut lawan Buras
kêmbul nadhah sawusira samya tuwuk
ingundurakên sadaya
Ki Buyut tansah nèng ngarsi

Nikèn matur mring kang raka
kakang mau apa sira ningali
marang gunung ingkang murub
aku caritakêna
dak rungokne karo turon nèng sandhingmu
rahadyan nulya carita
Nikèn Rancangkapti guling

Ing dalu datan winarna
byar raina wungu kang samya guling
Nyi Buyut miwah Ki Buyut
angladoskên sèmèkan
wedang angêt dhaharan myang jênang jagung
wajik atos jèpèn lawan
canthèl myang cariping linjik

Cariping kaspèi tela
kênthang kacang gêmbili uwi lêgi
wedang têmulawak arum
lalap gêndhis siwalan
Kyai Nyai Sudarga manêmbah matur
nuwun bêndara sumangga
sugatanipun kang bibi

Dhaharan enjing-enjingan
inggih paman lah kono payo yayi
apa kang dadi karsamu
sawusnya dhadhaharan
Jayèngsari ngandika marang Ki Buyut
paman mugi andhanganna
nglarapkên mring Ardisari

Sowan Ki Ajar Satmaka
inggih anggèr kawula kang umiring
nyai miluwa sirèku
kalawan sasanguwa
wedang dharan nèng marga mêngko kalamun
sang dyah mundhut dhadhaharan
rèhning sawatara têbih

Wus samapta nulya bidhal
tan winarna ing marga sampun prapti
pagaganing ardi sampun
rumuhun Ki Sudarga
sadayane kèndêl sajawining dhusun
wau ta Ajar Satmaka
wus wikan yèn ana tami

Putra putri trah utama
dèn samapta dènnira yun sasanti
sacara caraning wiku
dupi Ki Buyut prapta
gya ingawe marêk ngarsa nêmbah matur
ing purwa madya wasana
kang dadya gita sumiwi

Mèsêm-mèsêm Kyai Ajar
hèh ta Buyut aturana tumuli
satriya nung ingkang ayun
katêmu jênêngingwang
ingsun mêthuk ana sajawining pintu
Ki Buyut mundur wus panggya
lawan Radèn Jayèngsari

Gèr paduka kaaturan
laju manjing sang rêsi sampun nganti
ana sajawining pintu
bidhal saking pagagan
Rancangkapti kinanthi raka nèng ngayun
wus tundhuk lawan sang tapa
kaliye rinangkul sami

Wus binakta ing ngasrama
dadya lênggah satata lan sang yogi
animbali endhang gupuh
kang uwus ngadiwarna
samyamarêk wiraganira pinatut
gambuh solahe pra endhang
dènnya mrih karya wiyadi

Sang wiku dhawuh mring endhang
sugatamu ladèkna dèn agêlis
pra endhang ngladoskên sampun
kang sugata mawarna
saanane ngardi wus sumadyèng ngayun
sang wiku satuhu wignya
ambojakrama mring tami

Kecanên dènnira nadhah
Kyai Buyut Sudarga nyuwun pamit
wangsul mring Tasari dhusun
kalawan anak rayat
wus linilan mangênjali tandya mundur
wau Radyan Jayèngsêkar
kang kantun nèng Ardisari

Nèng ngabyantara sang tapa
tan kêna sah siyang pantara ratri
de kang rayi sang rêtnayu
suka ingêmong endhang
dadya lami kèndêl anèng Ardisantun
nahan ta ing ri sajuga
radyan umatur wotsari

Dhuh pukulun kadiparan
lampahipun myang tatacaranèki
agami Buddha linuhung
ingkang tansah tumindak
sang pandhita alon pangandikanipun
hèh kulup kawikanana
agama kang dènlakoni

Titah ing sa-Tênggêr arga
panutane Bathara Brahma yêkti
sapisan ing sabên taun
kala dina prayoga
lanang wadon tuwa anom atur-atur
mawarna dharan busana
munggah maring Brahma wukir

Lamun wus prapta ing pucak
gêgawane cinêmplungakên aglis
ing jroning kawah sadarum
pitêmbung aminulya
Sang Hyang Brahma kang makuwon anèng latu
jajaka lawan parawan
lamun lunga nambutkardi

Mring têgal gagan tamanan
padha nganggo jungkat sasênêngnèki
pênyu kayu waja sungu
upama ana jaka
duwe karêp angrabèni prawan iku
utawa prawan kang arsa
nglakèni jajaka sami

Kang darbèni karêp sigra
jupuk jungkatira kang dènkayuni
jungkat sawuse jinupuk
tinêdahakên marang
wong tuwane ingkang duwe jaka mau
sawuse nampani jungkat
padha tuwa kang ngrampungi

Golonging rêmbug kalihnya
dhinaupkên têmu wismaning èstri
pangantèn sawuse têmu
pangulu nulya prapta
gawa cangkir têmbaga kang jabanipun
ingukir gambaran kewan
kêbak isi toya suci

Pangantèn gupuh mangarsa
wusing cakêt pangulu nyawuk warih
tinètèskên sirahipun
pangantèn sakaliyan
kanthi matak pupudya mring dewanipun
nyuwun pangèstu raharja
mring Hyang Brahma kang kinanthi

Ing kene tan ana dhukun
yèn ana kang nandhang sakit
miwah ayun darbe suta
pangulu kang anunggoni
anggawa cangkir têmbaga
kang wus isi toya suci

Tansah dènnira manêkung
minta waluyaning sakit
yèn kang ayun darbe suta
panuwune mring dewadi
harjane kang yayah rena
sarana mung dènombèni

Lan ingusapan sakojur
warih suci saking wukir
kawasane Hyang Bathara
têka waluya kang sakit
gampang kang yun darbe suta
tan na sangsayane galih

Kalamun ana kang lampus
binrêsiyan toya suci
binusanan sarwa endah
pakurmatanira sami
pangantèn binayang karya
binakta mring Brahma ardi

Yèn wus prapta têpinipun
kawah cinêmplungkên aglis
winantu sagung pupuja
iku carane saiki
rahadyan matur anêmbah
cangkir isi warih suci

Paran cariyosing dangu
myang laire jabang bayi
pupak pusêr kinurmatan
sinaratan warni-warni
wênang mokaling agama
sang pandhita ngandika ris

Cariyosipun rumuhun
dhawuhira Hyang Pramèsthi
kang dinuta Hyang Naraddha
dhawuhkên mring Kanwapati
mranata agama Buddha
sagolong-golongannèki

Kinèn maringi pangulu
miwah têtêngêr supadi
ywa worsuh peranganira
rêsah lampahing agami
andikane Hyang Naraddha
hèh Kano sri narapati

Sun iki ngêmbani wuwus
dening Sang Hyang Odipati
sira kinèn amranata
lampah-lampahing agami
iki panêtêpan nata
agama dadi purbani

Wisesane rasa tuhu
ing bawana ambawani
panguwasa kang winênang
marentahakên ing dasih
dadi anggon-anggon praja
luhuring kratonirèki

Rahayu janma kang nungkul
myang santosa ing agami
laku-lakuning agama
dèn kalakyan panataning
apa kang uwis kawêdhar
aja ana nyulayani

Kang dhingin pangulunipun
kapindho têtêngêrnèki
kaping têlu panêmbahnya
kaping pat lakunirèki
kaping lima tapanira
kaping nêm riayanèki

Ping pitu laranganipun
ping wolu wawênangnèki
kaping sanga papalinya
kaping sadasa yèn lalis
ping sawlas paliyasannya
ping rolas pamulyanèki

Kayadene ingkang uwus
kasêbut ing sastra adi
binagya nênêm agama
êndi ingkang dènkarêpi
aywa ana kang pêpeka
rumêsêp mantêp Hyang Widdhi

Kang dhingin agama Sambu
pangulune kang agami
iku ingaran Pramana
sasewasogatanèki
padha nganggowa têngêran
walantaga dènarani

Musthika rineka iku
parantining pudyastuti
bate-bate inganggowa
ing panêmbahira maring
arca laku têpa-têpa
mangsa Kartika tan kenging

Mangan sarwa bungkah iku
yèn mangsa Palguna sami
ngrapa lamun ari raya
sabarang kang sarwa asin
laranganne ora kêna
ngrabèni kaprênah nini

Uwa bibi kadang putu
myang pulunan kang luluri
saking ing jalu sadaya
wênang lamun saking èstri
iwak ati datan dhahar
kêna yèn kinarya jampi

Ngrusak candhi walêr agung
nora kêna nganggo wêsi
wênang yèn kanggo sarana
wong laki-rabi yèn mati
wênang bela myang binelan
lamun lakine kang mati

Sing wadon tan bela lampus
wênang cinukur yèn èstri
kang mati lanang tan bela
iku wênang dèntêtaki
yèn jabang mêtu wanodya
wênang lamun disunati

Yèn krama wawalinipun
nganggowa baladho nênggih
kang lanang nglangkahi jantra
wusu likasan myang ilir
kukusan enthong lan iyan
kang wadon nglangkahi linggis

Garu waluku myang pacul
kalamun tumêkèng jangji
layone ingupakara
têgêse dipun rumati
nèng panggonan kang prayoga
ingopenan kang prêmati

Paliyasan layonnipun
landha mêrang kêtan putih
yèn mulyakkên sarwa utang
agama Sambo wus tlêsih
kapindho agama Brahma
pangulune kang agami

Ingaran Brahmana iku
sasewasogatanèki
padha nganggowa têngêran
ekal trisula têmbagi
rineka-reka trisula
dènanggo jajamang sami

Panêmbahe marang latu
lawan mring Hyang Bagaspati
lakune santosa ing tyas
yèn mangsa Sitra tan kêni
amanganna gogodhongan
mangsa Srawana tan kêni

Tumênga marang ngaluhur
yèn riaya sarwa manis
laranganne nora kêna
ngrabèni kaprênah nini
uwa bibi ingkang saka
luluri lanang yèn saking

Luluri wadon pikantuk
tan kêna matèni gêni
daging lêmbu datan dhahar
mapas wiji ingkang lagi
thukul uga ora kêna
nganggo timah datan kenging

Dene ta wawênangipun
ngrabèni kaprênah nini
uwa bibi ingkang saka
luluri wadon utawi
ngrabèni kaprênah kadang
pulunan nak putu saking

Ing luluri wadon jalu
dhaup anak inya kenging
lawan anak guru kêna
wênang mangan daging sapi
lamun kinarya tatamba
nganggo timah dènlilani

Yèn ginawe saranèku
wênang dicukur pawèstri
lamun uwus luwas êrah
myang bela saking kang lalis
ontang-anting wadon lanang
wênang têtak disunati

Papaline lamun dhaup
durunge pangantèn panggih
kudu anganggo badhudhak
wargane pangantèn èstri
lan warga pangantèn priya
padha lalangên tayèki

Jogedan saengga nayub
yèn mati layon kabêsmi
paliyasaning kuwandha
dinusan we ron dlima di
yèn mumulya srana bêrah
yèku kang dak anggo iki

Agama Endra katêlu
pangulune kang agami
ya arannana Sakrana
sasewasogatanèki
padha nganggowa têngêran
ekal bajra saka galih

Kayu rineka bajra nung
dèngo sangga gêlungnèki
panêmbahe marang arga
lawan marang Sang Hyang Sasi
lakune lila narima
mangsa Naya tapanèki

Datan kêna ngêmban sunu
kalawan mangsa Asuji
nora kêna asanggama
yèn riaya sarwa pait
larangane nora kêna
ngrabèni kaprênah nini

Uwa bibi sing luluhur
lanang wadon myang ngrabèni
kaprênah kadang kang saka
luluri jalu myang èstri
tan kêna misaya mina
kang lagi koyok marêngi

Mangan antigan tan antuk
buwang susukêr nèng siti
tan kêna mêjahi liman
miwah angangge têmbagi
kêni yèn kinarya srana
wawênang kêna ngrabèni

Ingkang kaprênah sadulur
saka luluri pawèstri
ngrabèni prênah pulunan
miwah putu ingkang saking
luluri jalu wanodya
antigan lamun kinardi

Jajampi apan pikantuk
wênang cinukur dyah kêdhi
jalu èstri jaka rara
salah siji yèn ngêmasi
winênang bela palastra
wadon lamun arêp laki

Wênang sinunatan iku
jalu lamun lagi lair
lan anake dhukun wênang
tinêtakan de papali
kalamun amangun krama
nganggo onjèr myang sintrèni

Wargane pangantèn jalu
lan warga pangantèn èstri
samya prang catur pralambang
sasmitane sunggatèki
yèn lina layon kapêtak
tuwin linuwêng nèng siti

Ing guwa myang jurang sêrung
paliyasane kang jisim
dinusan ing lêri bêngkak
yèn mumulya srananèki
urup-urupan sabarang
durma ping catur winarni

Lah ta iki agama Wisnu winarna
panguluning agami
rannana Ramana
sasewasogatanya
nganggowa tatêngêr pasthi
aekal cakra
kêling ingkang kinardi

Apan kêling rineka cakra dèn-gawa
babadhong bangsa kêling
sisiwalan tuwa
panêmbahe mring toya
lawan maring toya riris
lampah nurraga
tapane yèn Manggasri

Datan kêna bukti babi ingkang ulam
mangsa Jita tan kenging
mangan ulam menda
kalamun ari raya
kang mirasa sarwa gurih
larangannira
tan kêna angrabèni

Kang kaprênah nini bibi miwah uwa
ingkang saka luluri
jalu myang tan kêna
ngrabèni anak inya
myang tan kêna mamatèni
kang lagya sarwa
anyawa myang tan kenging

Amatèni garudha waraha kuda
pênyu bulus suwari
minum myang anadhah
kang ngêndêmi tan kêna
nganggo parunggu tan kenging
wawênangira
ngrabèni prênah nini

Bibi uwa kang saka luri wanudya
myang kêna angrabèni
kang kaprênah kadang
putu miwah pulunan
saka luri wadon ugi
angrabènana
anaking guru kêni

Kang ngêndêmi wênang yèn kinarya tamba
nganggo parunggu kêni
yèn ginawe srana
wadon kang lagya lara
wênang cinukur balindhis
yèn priyanira
pralinna andon jurit

Ingkang wadon wênang abela palastra
yèn nora lina jurit
amung tarakbrata
tan kêna yèn kaliya
wadon wênang disunati
lanange têtak
yèn anake wong baring

Papaline lamun krama ngangge patah
myang kêmbarmayang kalih
sasrahan gunungan
wong tuwane pangantyan
nganggo mangan gêdhang siji
satugêl sewang
kalarung yèn ngêmasi

Mring bangawan kali de paliyasannya
layone dènsirami
we sêkar sataman
yèn mumulya sarana
papariman aminta sih
panca agama
Bayu pangulunèki

Ing agama ya arannana Bimana
sasewasogatèki
padha anganggowa
tatêngêr ekal satya
carma rineka pusêring
sato dèn gawa
pupuk nèng sirahnèki

Panêmbahe marang sangkaning maruta
lan marang caratwarsi
sarta marang lintang
lakune angaksama
tapane mangsa Pusèki
tan kêna dhahar
ulam sikil pat nênggih

Yèn riaya kang sarwa kêcut sadaya
larangan nora kêni
ngrabèni kaprênah
nini bibi pulunan
uwa miwah putu saking
luluri priya
myang luluri saking èstri

Datan kêna ngrabèni anaking inya
lan guru ingkang siwi
munah sato lagya
susuta nora kêna
mangan wadêr nora kêni
myang datan kêna
angagêm buratwangi

Nugêl kuku lan nganggo slaka tan kêna
mêjahi datan kenging
têkèk cêcak clarat
wawênange pan kêna
prênah kadang dènrabèni
iku kang saka
luluri jalu èstri

Wênang mangan wadêr yèn ginawe tamba
anganggo buratsari
utawa salaka
yèn ginawe sarana
wênang cinukur pawèstri
yèn randha anyar
wong lanang ditêtaki

Lamun dadi pangulune kang agama
papaline yèn rabi
laki anganggowa
batoyang têgêssira
yèn pangantèn lanang apti
ngarak anulya
warga pangantèn èstri

Mawi angadhangi ing dhindhing warana
yèn rêbah ngarak pasthi
lamun datan rêbah
wangsul pangarakira
kêdah arinira salin
lamun palastra
kasetra layonnèki

Dinèkèkkên ara-ara myang ing arga
kang pancèn panggonaning
pandèkèking sawa
paliyasan dinusan
ing we jawuh yèn mumuli
srana babarang
sad Kala kang agami

Panguluning agama aran Kalana
sasewasogatèki
sami anganggowa
têngêr ekal purusa
lingga iku iya gadhing
utawa tulang
rineka purus nênggih

Dènanggowa kakalung de panêmbahnya
marang ing sarupaning
kang aèng myang wrêksa
watu sasamanira
lakune apan wirangi
tapane mangsa
Manggala yèn lunga nis

Datan kêna lamun asipêng nèng paran
mangsa Padrawanèki
sirik mangan uyah
kalamun ariaya
kang sarwa pêdhês sakalir
larangannira
tan kêna angrabèni

Anak inya sanak kang kaprênah tuwa
anak guru utawi
ingkang seje bangsa
kayata bangsa Brahma
datan kêna angrabèni
bangsa Waisya
sapapadhanirèki

Lawan ora kêna ambubaka lêmah
kang ambaga bathari
lan lêmah kang kadya
punuking kang andaka
datan kenging mamatèni
sona kalabang
kalawan kalajêngking

Lawan datan kêna dhahara kalapa
nganggo êmas tan kenging
wawênange kêna
rabi sanak kaprênah
ênom wênang angrabèni
kang tunggal bangsa
mangan kalapa kêni

Yèn kinarya tatamba kalawan wênang
nganggo êmas manawi
kinarya sarana
papaline yèn krama
anganggowa lêmpêng nênggih
pra warganira
pangantèn èstri sami

Gêlut lawan wargane pangantèn lanang
êndi ingkang kapilis
pan kêna padhêndhan
lan nalika angarak
nganggo dan-edanan nênggih
lamun palastra
katarap layonnèki

Pinakakkên ing sato kewan kang galak
paliysanning jisim
dinusan ing toya
ingkang rondhon widara
yèn mumulya srana maling
sing sapa ingkang
tan nêtêpi agami

Salah siji iku kêna sapu-dhêndha
yèn Sambo kang agami
ukume kasulah
lamun agama Brahma
ukumanira kabêsmi
agama Endra
kaluwêng ukumnèki

Yèn agama Wisnu kalabuh ukumnya
agama Bayu nênggih
ukume katarang
dene agama Kala
katarap ukumannèki
kulup wus tamat
Buddha ingkang agami

Pan ing Tênggêr ngluluri agama Brahma
dene cangkir têmbagi
isi toya marta
pan iku titinggalan
saking para cantrik nguni
ing desa-desa
pasthi na siji-siji

Kang nimpêni pangulune kanang desa
caritanira nguni
ardi ingkang ana
têngah pasir sagara
Hyang Brahma kahyangannèki
radyan turira
asru panuwun mami

Jêng paduka mêdharkên agama Buddha
saèstunipun taksih
mangke ingkang kanggya
kalamun palakrama
dados wontên kang pinirit
lampahing Jawa
manthuk-manthuk sang yogi

Tyas badhidhig ngandika kulup sun tanya
lakuning kang agami
kanabeyanira
apa ta iya nunggal
kalawan agamamami
radyan turira
wontên sanès sakêdhik

Lampah-lampah kalawan ingkang cinêgah
sang yogi ngandika ris
radèn yèn sambada
manira ayun wikan
mara pratelakna kaki
radyan mênêmbah
jrudêmung sabda jati

Ing kitab Bayanudayan
nyriosakên srengatipun
Kanjêng Nabi nênêm tuhu
ngasta agama minulya
lah punika ingkang sampun
linampahan para umat
pyambak-pyambak datan jumbuh

Bubuka ngasta sarengat
nJêng Nabi Adam linuhung
sahadatipun Ashadu
Allah Ilahailolah
Ashadu ana Adamu
pitratollah têgêsira
satuhu nêksèni ingsun

Ora ana Pangran liyan
anging Allah sipat agung
lawan anêksèni ingsun
nJêng Nabi Adam sanyata
pataranira Hyang Agung
dene wêkdalira salat
sadintên sadalunipun

Sadasa wêkdal kathahnya
tigang wêkdal siyangipun
pitung wêkdal dalunipun
jangkêp ping sadasa wêkdal
musakapipun Kitabun
sadasa jilid punika
Malekat Jabrail tumrun

Pan namung kaping sawêlas
sabên wulan siyammipun
êbèl kalawan siyam sut
êbèl pêthak têgêsira
nênggih sabên tanggal nuju
ping patbêlas gangsal wêlas
lajêng ping nêmbêlas sampun

Sut pan cêmêng têgêsira
sabên tanggal sangalikur
tridasa sapisannipun
jangkêp dene bukanira
sami sontên wussing surup
kang kinaramkên punika
anêdhaa dagingipun

Sato kewan kang paedah
kapêndhêt ing damêllipun
rabi kadang sarêngipun
sadintên pambabarira
kinalalkên bilih dhaup
kadang kang datan sarêngan
miyos saking garbèng biyung

Nanging sarêng sawussira
Kangjêng Nabi Adam surud
kang gumantya putra jalu
nJêng Nabi Sis kakasihnya
apan kinaramkên lamun
krama antuk samya kadang
kinalalkên lamun antuk

Naking sanak miwah misan
apan sapiturutipun
tanpa ningkah bilih dhaup
anggêr sampun condhong karsa
lajêng kaidenan sampun
dening pra pangagêngira
lamun wus kalakyan dhaup

Yèn lakinya praptèng lena
randhanira datan antuk
nambut silaning kramèku
lamun ingkang èstri pêjah
dhudha rabi datan antuk
pra umat lamun palastra
pinêtak ing gunung-gunung

Ping kalih sarengatira
nênggih Kanjêng Nabi Ênuh
sahadatipun Ashadu
Allah Ilahailollah
wa ashadu ana Ênuh
kalipatolah têgêsnya
yêkti anêksèni ingsun

Satuhune nora ana
Pangeran anging Allah lawan anêksèni ingsun
Nabi Ênuh satuhunya
iku gêntine Allahu
kalih wêlas wêkdal salat
sadintên sadalunipun

De musakapipun Kitab
sèkêt jilid kathahipun
katurunanmlaekatu
Jabrail ping gangsal dasa
siyammipun sabên tèngsu
ing wêkasanira tanggal
amung sadintên sadalu

Kang kinaramakên kewan
sato pancèn nêdha iku
susukêr sasaminipun
nanging nadyan pancèn nêdha
susukêr yèn dèrèng ayun
tuwin dèrèng nate nêdha
kinalallakên puniku

Kadi ta kirik kang lagya
gumêlo sasaminipun
lamun nambut pikramèku
kêdah lilinton punika
sandhangan panganggenipun
kaidèn tyang sêpuhira
nênggih kalih-kalihipun

Punika minangka ningkah
panganggene ingkang jalu
rinawatan èstrinipun
panganggening èstrinira
rinawatan ingkang jalu
saupami pipindhahan
kang sandhang panganggya wangsul

Nanging kalih-kalihira
sami tan kenging kalamun
nambut silaning kramèku
kalamun pêgat palastra
kenging kalih-kalihipun
randha laki dhudha krama
pra umat yèn praptèng lampus

Wangke kinêlêm ing toya
ingkang langkung lêbêtipun
kaping tiga sarengatu
nJêng Nabi Ibrahim mulya
sahadatipun Ashadu
Allah ilahailollah
ashadu ana puniku

nJêng Ibrahim kalillolah
makna anêksèni ingsun
satuhune tan anèstu
Pangeran anging Allahu
lawan anêksèni ingsun
satuhune Sang Minulya
nJêng Nabi Ibrahim salamu

Pawong mitranira Allah
salat sadintên sadalu
kaping kalih likur waktu
pan musakapipun Kitab
sadasa jilid puniku
ping sawidak katurunan
Malekat Jabrail namung

Siyam sabên ri Jumungah
buka sawussira surup
kang kinaramakên satu
-kewan mangsa dadagingan
lan wohwohan kang wittipun
mawa ri tan kêna nadhah
myang êron sadayanipun

Kanggatêli mapan karam
ingkang kinalalkên lamun
kewan ingkang tan mangsèku
daging myang kalal ngunjuka
sajêng ing sasaminipun
kang ningkahkên lamun krama
bapa tuwin kakinipun

Miwah sadhèrèke priya
tiyang jalêr wênang wayuh
saking kalih tuwin langkung
randha laki tan cinêgah
dhudha rabi malih antuk
para umat yèn palastra
pan pinêtak jisimipun

Wontên ing siti kang mulya
kang sukci inggih puniku
siti kang dèrèng satuhu
dados jalantah rannira
kawutahan dening marus
tiyang kang kinaniaya
katètèsan rahsanipun

Tiyang jina babandrèkan
kaping sakawan winuwus
Nabi Musa srengatipun
sahadatipun winarna
Ashadu Allah ilahu
Illolah ashadu ana
ya Musa kalamolahu

Makna anaksèni ingwang
tan na Pangeran satuhu
anging Allah Tangalèstu
lawan anêksèni ingwang
Kangjêng Nabi Musa iku
pangandikanira Allah
salat sadintên sadalu

Kaping kawandasa wêkdal
dene ta musakapipun
juga Kitab Torèt amung
sarêng dugi panjênênganira
Kangjêng Nabi Dawud
musakapipun awêwah
sajuga kang Kitab Jabur

Myang matrapkên paukuman
kinisap ing lêrêsipun
amêjahi pan linampus
myang mêdharkên wênangira
sagunging kang para ratu
kenging aningkahkên tiyang
èstri kathahipun satus

Siyam ing dalêm sawarsa
kawandasa dintên muput
sabên sontên bukanipun
myang sabên Jumungah siyam
kêna hat saha tan antuk
nêdha ulam dadagingan
ingkang kinaramkên namung

Kewan ingkang mawi ngaral
kadosta upaminipun
kewan èstri ingkang nuju
wawrat datan kenging dhahar
kinalallakên sadarum
kewan kang tan mawi ngaral
wawrat sakit saminipun

Yèn laki rabi punika
kaningkahkên dening ratu
utawi parentah agung
bilih randha tuwin dhudha
laki myang rabi pikantuk
manawi pêjah pinêtak
siti rêsik lan mandhukul

Kaping gangsal srengatira
nJêng Nabi Ngisa linuhung
sahadatipun Ashadu
Allah ilahailallah
ashadu ana Ngisa ruhullah
apan têgêsira
ingkang nêksèni satuhu

Tan ana Pangeran liyan
mung sawiji ya Allahu
lawan anêksèni ingsun
satuhune Nabi Ngisa
iku atmajèng Hyang Agung
salat sabên ari Akat
mung sawindu dangunipun

Anênggih sèkêt rêkangat
musakapipun pan namung
sajuga Kitab Injillun
katurunan Malaekat
Jabrail dutèng Hyang Agung
namung kaping kalihwêlas
pan siyammipun winuwus

Sabên Passên akaliyan
ngajêngakên Kamsin puniku
Passên awit sedanipun
Nabi Ngisa dumuginya
saking seda nulya wungu
dados ing dalêm tri siyang
buka sabên wussing surup

Kamsin punika nalika
tumêdhaking Rohul Kudus
dhumatêng sakabatipun
Gusti Kangjêng Nabi Ngisa
kalih siyang siyammipun
sami Passên bukanira
lajêng ariaya Kamsun

Kang kinaramkên punika
sabên Jumungah tan antuk
nêdha kewan dagingipun
nanging kawênangkên nêdha
ulam loh sasaminipun
kinalallakên sadaya
anggêr datan karya gigu

Kogug kogêl sêmang-sêmang
yèn laki rabi puniku
kaningkahakên ing ratu
utawi para parentah
sampunne paningkah rampung
mawi kaparingan sêrat
kawin cacêpênganipun

Jalu kalawan wanita
wanita kinarya unggul
dadya datan kinawayuh
randha dhudhaning pêgatan
gêsang tan kenging puniku
palakrama kalihira
anjawi yèn sampun rêmbug

Para umat bilih pêjah
pan kapêndhêm jisimipun
ing siti kang tan mandhukul
rêsik gumrining warata
kalangkung utami lamun
ana ing masjit pinêtak
mancorong kadya mas timbul

Kaping nênêm sarengat ingkang mungkasi
Kangjêng Nabi duta
nayakaningrat lènêwih
Mukhamaddan Rasulollah

Salalahu ngalaihi wasalami
bakdaning Mukhamad
datan wontên nabi malih
linuri têkèng samangkya

Kang wus samya angangge agama sukci
sadrah tanah Jawa
minurut Nabi sinêlir
punika sahadatira

Ashadu anlailaha ilollahi
wa ashadu anna
Mukhamad Rasulollahi
ing maknanira winarna

Utusaning Allah Ingkang Maha Sukci
sabên ri salatnya
sadintên sadalu kaping
gangsal wêktu datan gothang

Kang kapisan waktu Subuh bangun enjing
ing sadèrèngira
Sang Hyang Surya andhadhari
pan amung kalih rêkangat

Kaping kalih wêktu Luhur wancinèki
Hyang Surya gumlewang
ing sadèrèngipun lingsir
kawan rêkangat gya salam

Kaping tiga winastan waktu Ngasar-i
wanci Sang Hyang Surya
mèh tumamèng maring ardi
kawan rêkangat gya salam

Ping sêkawan winastanan waktu Mahrib
wanci surup surya
kantun sunaripun abrit
pan amung tigang rêkangat

Kaping gangsal waktu Ngisa ingkang wanci
sunaring Hyang Surya
waradin datan kaèksi
kawan rêkangat gya salam

Bakda Ngisa nadyan sunat nanging wajib
salat kang winastan
nênggih sunat Minalwitri
pan amung kalih rêkangat

Wusing salam linajêngkên sunat malih
salat kang winastan
nênggih rêkangat Talwitri
sarêkangat nulya salam

Jakatipun sapisan ing sabên warsi
pan mawa kamurwat
ingkang kenging dènjakati
pitrah sabên ariraya

Siyammipun sabên wulan Ramlan nênggih
amuput sawulan
buka wusing bakda Mahrib
ing sabên malême siyam

Têngah dalu dhahar sasênêngirèki
saur pan winênang
supadi kuwating dhiri
têtêp nglampahi agama

Bilih kinawasakakên ing Hyang Widdhi
ing wulan Dulkijah
maring Mêkah minggah khaji
manjing pirukuning Islam

Dadya gangsal sahadat ingkang rumiyin
ping kalihe salat
jakat ingkang kaping katri
ping caturira puwasa

Kaping gangsal maring Mêkah minggah khaji
musakapnya Kur'an
tigangdasa êjus isi
satus kawan dasa surat

Pan amêngku wahyudi tigang prakawis
satunggal Nurbuwat
kalihe Kukumah nênggih
katiga Wahyu Wilayah

Jawinipun Wahyu Nurbuat puniki
dene wus anyata
jumênêng Nabi kakasih
Wahyu Kukumah jinarwa

Dene sampun jumênêng Narpati yêkti
kang Wahyu Wilayah
jumênêng Waliyullahi
mustikaning kang panutan

Katurunan Malaekat Jabarail
kaping kalih lêksa
pangulu ingkang bawani
anglampahakên agama

Pan kapara sakawan imanirèki
kalanira wêkdal
anèng Masjiddil Karami
angadhêpakên Betolah

Wetan majêng mangilèn Iman Sapingi
lèr ngidul ajêngnya
nênggih nJêng Iman Kanapi
ing kilèn majêng mangetan

Nênggih Iman Maliki ingkang darbèni
kidul lèr adhêpnya
Iman Kambali nyitènni
catur panutan sêmbahyang

Para umat pundi ingkang dèn rêmêni
ing salah sajuga
bilih bangsa kula Jawi
Iman Sapingi panutan

Ingkang dipun karammakên sakathahing
daging kewan mawa
siyung myang sakèhing paksi
kang nyangkêrêm anggarudha

Tuwin kewan ingkang gêsang toya kalih
lire kang nèng toya
tan kurang juga punapi
nèng dharatan tan ngapaa

Tuwin ingkang mêkêruh kalawan najis
myang kang mawa wisa
utawi ingkang ngêndêmi
punika karam sadaya

Ingkang dipun kalallakên samukawis
kang tan kalbèng karam
manawi alaki rabi
kaningkahkên wali bapa

Kaki kadang jalêr wajib amalèni
sêpêne titiga
ingkang kenging amalèni
kadang warga saking bapa

Kaningkahkên pangulunipun agami
sinaksèn sakawan
bilih dhudha kenging rabi
randha kenging imah-imah

Wit Nabi Sis dumugi Muhkhamad Nabi
èstri kang winênang
dumadya ajatukrami
naksanak misan mindhowan

Saking jalêr èstri myang sanèsing ahli
ingkang tan linilan
kramantuk sadhèrèk nunggil
yayah rena myang sêsêpan

Sadarahe saking sadhèrèkirèki
tan kenging sadaya
mayuh kadang datan kenging
satunggal kêdah pinêgat

Tiyang jalêr winênangkên wayuh èstri
tumêka sakawan
langkung samantên tan kenging
rare jalêr yèn wus yuswa

Kalihwêlas taun kêdah dèntêtaki
rare stri yèn yuswa
têlung taun dènsunati
dene manawi palastra

Jisimmipun kapêtak wontên ing siti
yèn madahab Iman
Sapingi ujurirèki
mangalèr bilih madahab

Nênggih Iman Kanapi kuburirèki
mangilèn ujurnya
madahab Iman Maliki
mujur mangidul kuburnya

Kang mahadab anênggih Iman Kambali
ujurnya mangetan
mênggah sampurnaning jisim
wit sarengat Nabi Adam

Têkèng mangke pan namung kawan prakawis
dhingin sinucènan
ing toya kang ngantya rêsik
sinalatkên ping kalihnya

Kaping tiga rinukti ingkang prêmati
aywa katingalan
ping pat pinêndhêm ing siti
utawi kinêlêm toya

Sampun tamat cariyosing para nabi
kang mêngku sarengat
jêjêripun nênêm nabi
mirib kang kasêbat Kitab

Mèsêm-mèsêm Ki Ajar ngandika aris
kulup ingsun rasa
laku-lakuning agami
Buddha lawan kanabeyan

Amung gèsèh laku nanging jogge sami
andhêku rahadyan
Buras umatur sang rêsi
gambuhipun rare jabang

Sang wiku ngandika rum
rare jabang caritane dangu
anane kang sinaratan warni-warni
duk jaman Sri Maha Punggung
Purwacarita ngadhaton

Dwi putra èstri jalu
dyan Sadana lan Dèwi Sri iku
sinabdakke Sadana dumadya sriti
Sri dadya sarpa sawèku
nandhang papa putra karo

Sakarone anglangut
tan karuwan kang bakal jinujug
sarpa sawa lampahira duk dumugi
tlatah nagri Wirathèku
lêrêm nèng sawah amanggon

Ngalêkêr têngah pantun
ing desa Wasutira puniku
panggêdhene tuwaburu Wrigu nami
Nikèn Sangki wadonnipun
wêktu iku wawrat sêpoh

Ing ngarêp tuwaburu
Kyai Wrigu pruhita sang wiku
Sang Wisama kapencut adarbe siwi
gya sinungan saranèku
myang winêling wantos-wantos

Hèh Wrigu kawruhanmu
sira bakal kaparingan sunu
yèn kaidèn anggawa bêgja sayêkti
sarana iku dèngupuh
klukunên we yoga gupoh

Kang ran we yoga iku
warna catur sawarna kang banyu
saka bumi dwi warna we saka nglangit
tri warna we asallipun
saka cucukulan manggon

Catur warna kang banyu
saka kang asipat nyawa iku
winor kanggo ngaluku sarana iki
gya inumên lan somahmu
lamun katrima kêlakon

Anggarbini satuhu
sakaroron mareneya gupuh
ingsun arsa paring wangsit mring sirèki
kadadeyaning sutamu
Kyai Wrigu mundur alon

Kèn Sangki sawussipun
anggarbini sakaliyan gupuh
umarêk ing sang yogi ngandika aris
hèh Wrigu kawruhanamu
nyaimu ênggone bobot

Kang nèng wêtêngan iku
widadari pan panuksmanipun
Dèwi Tiksnawati kadadeyanèki
Rêtna Dumilah ing dangu
sirantuk kabêgjan yêktos

Dèwi Sri ananipun
Tiksnawati widadari iku
anane Sri kadidene satu munggwing
ing rimbagan saminipun
dene marganepatêmon

Sri Tiksnawati kumpul
ngupyaa sarpa sawa luhung
kang anganggo susumping pari sawuli
kalamun sira wus antuk
rêksanên dipun gumatos

Ywa nganti praptèng lampus
lamun mati pralena sutamu
tlasing sabda Ki Wrigu kalilan mulih
wus lami dènnira ngluru
tan mantra lamun kapanggoh

Tanggal sapisan nuju
mangsa Padrawana Kyai Wrigu
sruning sayah lèrèn nèng pêpèrèng guling
antuk wangsiting dewa gung
sarpa sawa gonne manggon

Yèn cinêkêlan purun
pasangana kalasa kang alus
sasapana jarit putih urapsari
kêpyurana ganda arum
yèn wus nèng piranti kono

Gulungên kang barukut
prênahêna sajroning wismamu
kang asuci têlas ujare kang wangsit
Wrigu tangi banjur mantuk
nglêksanani kang wiraos

Praptane sabin gupuh
gya ginêlar sarpa duk amambu
ganda arum galêsêr nulya marani
ngalêkêr nèng sinjangipun
Ki Wrigu anêmbah alon

Kang sarpa wus ginulung
praptèng wisma pinarnahkên sampun
nèng patanèn Ki Wrigu myang Nikèn Sangke
ing tyas kacaryan kalangkung
dene warnanya mancorong

Cacawisan pinatut
kodhok ijo satumbu gung munjung
kacarita ratrinya wêtêngan lair
mijil dyah ayu kalangkung
marwatèng tyas sakarongron

Sayah Ki Wrigu turu
ponang sarpa marimpèni Wrigu
ingsun aja kok sajèni kodhok wilis
sajènana suruh ayu
kêmbang dupa aja towong

Andadèkkên satuhu
kabêgjanmu lan wawêkasingsun
sutanira iku wèhana kakasih
Rara Rakêtan wus mungguh
jroning sapta ri wit mêngko

Ratri ywa kongsi turu
yèn raina sira kêna turu
pan minangkapangrêksa supaya dadi
kalis beka rêncanèku
byar enjing tangi linakon

Supênanirèng dalu
tan pantara janma amburubul
tilik bayi gawa pawèwèh mawarni
Ki Wrigu lan somahipun
padha sukur ing Hyang Manon

Ing nalika puniku
Suralaya gègère kalangkung
marga saka gonne Dèwi Tiksnawati
janma nir paliwarèku
Hyang Guru utusan gupoh

Sang Hyang Kala puniku
kinèn angrêncana wus tumurun
nuksma sona ajag Wrigu kala guling
sarpa marimpèni Wrigu
kawruhana surup mangko

Sang Hyang Kala tumurun
angrêncana marang ing sutamu
rupa asu ajag tulakana aglis
sakèhing lawangirèku
kutugana wlirang gupoh

Ing sajrone wismamu
oborana balarak ping têlu
sawêngine sarta sasajiya sami
punar wak ati saundhuh
sajèkna dagane mênok

Kadokokana kêlut
sapu papon gantal aywa kantun
pasangana damar paesan ywa mati
ing wismamu mêngko surup
ubêngana alon-alon

Matêka mantranipun
o Kala nama si Wayèh iku
ing sawêngi mêngko sutanira nini
sayêkti manggih rahayu
Wrigu tangi turu wartos

Marang ing semahipun
wus rumanti tan ana kalimput
sona ajag kewran dènnya ayun manjing
ngantya tumêka byar esuk
kawêlèh gya muksa gupoh

Hyang Jagatnata bêndu
gya utusan Hyang Brahma tumurun
nuksma dadya Lêmbu Gumarang rêspati
ki Wrigu awanne turu
sarpa marimpèni alon

Hèh Wrigu wruhanamu
mêngko ratri sirêp janma wêktu
ana prapta Sang Hyang Brahma mindha sapi
arsa ngrêncana sutamu
tutulakmu dimirantos

Kanan keringing pintu
pasangana ron nanas kang sinung
lalonthèngan angus lawan ênjêt putih
kulit brambang dupanipun
kaya kang wis blarak obor

Ing dagane si gêndhuk
sajènana sêga abang lawuh
kukuluban wutuhe karo kang uwis
kinang paradan ywa kantun
aywa giris lair batos

Kalamun ngubêngi wisma
iki mantrane ucapna
poma-poma Hong Brahmana
rasioyêh maswaena
sayêkti manggih raharja
Wrigu satanginya nendra
wawarti mring rabinira
Kèn Sangki sasaji sigra

Wrigu mituhu supêna
dupi Sang Lêmbu Gumarang
arsa manjing maring wisma
akewran dening sarana
asru mêksa tan kawawa
wêkasan byar enjing muksa
matur cabaring dinuta
Hyang Guru sigra utusan

Sang Hyang Wisnu wus tumêdhak
anuksma dadi waraha
Wrigu siyangira nendra
sarpa sawa sung sasmita
Wrigu têngah wêngi mangkya
Hyang Wisnu tumurun dadya
waraha arsa ngrêncana
iya marang sutanira

Tutulakmu wuwuhana
ri widara tunggalêna
lan ron nanas wingi ika
padupane salinnana
ronning tanjung oborana
kaya dene kang wus klakyan
ing dagane sajènana
iwak êloh sêga krêsna

Wuwuhe lan wingi gantal
kêmbang kang wangi gandanya
ênggonmu ngubêngi wisma
nganggo obor matêk mantra
lah mangkene omma suya
namartagda namandaha
yêkti sutanta raharja
Wrigu satanginya nendra

Gupuh-gupuh awawarta
mring Kèn Sangki rabinira
linaksanan sadayanya
wussing wanci wraha prapta
arsa manjing maring wisma
tan kawawa dening srana
ing wayah byar esuk muksa
matur cabaring dinuta

Hyang Pramèsthi èsmu duka
arsa nêdhaki priyangga
manuksma maring kukila
kathah kang para jawata
tumutur samya anuksma
sasênêngira priyangga
siyang Ki Wrigu anendra
sarpa sawa sung sasmita

Wrigu mêngko bangun rina
Hyang Mahèswara tumêdhak
manuksma dadi kukila
ingiring para jawata
sadaya samya manuksma
Hyang Naraddha mring Kodhok Pas
Brahma mring Kala Gumarang
Surya marang Walang Anggas

Hyang Mahadewa manuksma
Wêdhus Parucul Hyang Yama
mring Kidang Ujung manuksma
Kuwera Tikus Jinada
Hyang Siwah manuksma marang
Manjangan Karandhi nama
Hyang Pritanjala manuksma
marang ing Êmprit Kukila

Rodra mring Lêmbu andana
Wisnu mring Têmbalung Wraha
Bayu mring Kêbo Andanya
Basuki mring Sarpa Lanang
Kala mring Asu Wiyungyang
Candra Kucing Candramawa
kabèh pan arsa ngrêncana
iya marang sutanira

Kaya kang uwus kalakyan
wismanira kênthêngana
mubêng dening lawe wênang
anêkakêna têtangga
lawan pamong mitranira
ajakên mêlèk sadaya
ana maning saratira
paturonne lèmèkana

Ron senthe cinorèk gambar
waraha kalawan baya
lawan gandhik lonthèngana
ênjêt pipindhanên janma
nèng ron senthe turokêna
awit surup sutanira
mêlèk-turu pinangkuwa
tumêkane bangun rina

Pagêr wisma sêmburana
dalingo balênge bawang
kang wrata mataka mantra
Hong Hyang Hyang Siwah aboja
abuyana kita marta
swana maswana wus tamat
dhenok yêkti manggih arja
myang sining wisma sadaya

Lan maninge mêngko ratri
aywa sira mamatèni
sabarang ingkang kaèksi
ywa wani-wani nukrêti
kranèku ngalad-aladi
Hyang Guru arsa nêdhaki
Kalakuthana dingini
yèku ratune wisa-di

Saka ing Yomani nraka
dadi sarapsawan rupa
salire ingkang dumadya
sadhengah kang kawistara
pindha lêmut sasamanya
mangka nganti matènana
sayêkti de sutanira
bakal kêna ing rêncana

Sarate iku bagèkna
kaping têlu sawênginya
sambêt araning kang Kala
Kuthana ingkang nalika
nganakkên ratuning sawan
sawan têlu cacahira
kawit têka surup surya
mangkene gonmu bagèkna

Abangko Sang Nuriswa ta
kang kesdya ayu aweka
hya ngayu muli angkosa
karêngkêtan tata nama
walungyanto ya wanggawa
ingkang sawijine têka
nalika têngah ratrinya
mangkene gonmu bagèkna

Ahangko Sang Nêris têkang
kisdya ayu Akwiki Hyang
ngayu muli hangko saka
rêng têkanta tan na mawa
lunganta ywa gawa purna
kang sawiji manèh têka
ing nalika byar raina
mangkene gonmu bagèkna

Ahangko Sang Naris têkang
ke sêdya ayu Akwiki
ywangayu muli angkosa
saka rêng tekan tan nana
mawa lungyanta ywang gawa
èh Wrigu dèn eling poma
gonnira ambagèkêna
kaping têlu sawênginya

Dhewe-dhewe arannira
ingkang dhingin Sang Nuriswa
kapindhone Sang Niris rannya
ping katri Sang Naris ika
pan padha kadadeyannya
Sang Kala Kuthana ingkang
angratoni sarap sawan
sabên sira sung pambagya

Dèn santak kaya wong gêtak
ing kono sagunging sarap
-sawan gya lumayu samya
datan ana wani pêrak
sutanta manggih raharja
Wrigu satanginya nendra
saking karsaning jawata
sinung emut tan kalepyan

Wawarta mring rabinira
sasaji sampêt sadaya
kacrita tumêdhakira
Hyang Guru myang pra jawata
sami kawêlèh sadaya
nir nandukakên rêncana
awêkasan samya muksa
jabang lêstari raharja

Datan ana kara-kara
lah iku Buras kawitnya
katêlah têkèng samangkya
Buras malongo tan nabda
manthuk-mantuk mangap-mangap
radyan nyêblèk Buras kagyat
garagapan nêmbah-nêmbah
lêstari datan wacana

Rahadyan matur sang tapa
kadiparan waluyanya
Sri kang dadya sarpa sawa
sang pandhita angandika
Sang Hyang Jagadnata mawas
cabar ingkang pangrêncana
saka Sri ing panggawenya


Gya utusan widdhadarya
kinèn animbali marang
Dèwi Sri ayun kinarya
jangkêpe kang widdhadarya
wus tumurun lan Sri panggya
andhawuhkên kang timbalan
Sri matur kalingga murda
ananging darbe sêmaya

Yèn wus ruwat saking papa
lawan arine Saddhana
têmbe dinadosna dewa
Dèwi duta wangsulannya
ing mangke Radèn Saddhana
sampun waluya kang ngruwat
Sri Wiku Ngatasmaruta
dhinaupkên atmajanya

Ran Dèwi Laksmitawahni
nanging karsane Hyang Giri
têmbe yèn wus asisiwi
wit bakal nurunkên wiji
sarpa sawa duk miyarsi
sabdaning kang widhadari
warti lampahe kang rayi
karantan-rantan ing ati

Anglalêkêr kawistara
sêmune minta ruwatnya
gya rinuwat wus waluya
sarpa sirna Sri kang ana
anulya ayun binakta
nanging Sri maksih lênggana
aturnya mring Widdharya
kang dadya sandeyèng driya

Nilar mring Wrigu-atmaja
manawi kenging rêncana
ing dewa têmah palastra
yêkti yayah rênanira
saiba susahing driya
mangka ngagêsang punika
yèn rumaos katupiksa
wajib sangêt baurêksa

Liripun kula punika
rumaos dipun opènni
walês kula angopènni
sagunging kang widdhadari
ngraos lêrês turira Sri
ana widdhadari siji
anama Dèwi Nariti
misik dhatêng Dèwi Êsri

Kalamun Ki Wrigu siwi
panjanmaning Tiknawati
mila agung rêncanèki
awit gonnira manjanmi
paliwara datan mawi
dadya dukane Hyang Giri
wangsulannya Dèwi Êsri
Hyang Jagadnata sayêkti

Sipat asih lawan mirah
tur kawasa amisesa
nanging tan karsa marwasa
sanggyaning kang tanpa dosa
karantên punapa dhawak
kamirahan yèn tan lawan
papasiyan kadiparan
patraping kang pangangsan

Têka badhe amirosa
lampahing kang amisesa
malah arsa amarwasa
Hyang Giri yèn makatêna
punika punapa sipat
arubiru sayêktinya
pasthi titahipun samya


Lalawora haruhara
mangkana pra widdhadarya
kaluhuran ingkang sabda
gya muksa sapungkurira
Ki Wrigu lawan somahnya
yun bêrsihi gyanning sarpa
myak samir kagyat ing driya
sarpa nir ana wanudya

Kalangkung endahing warna
Wrigu sakalih aturnya
Dèwi Sri uwus sajarwa
ing purwa madya wasana
Wrigu amarwata suta
akèh-akèh aturira
ayun sudhiya sugata
Sri tan arsa mung aminta

Kinang ayu lawan kêmbang
gêdhang ayu myang padupan
Wrigu mundur tur sandika
nulya para Widdhadarya
tumurun lawan Sri panggya
dhawuhkên timbalanira
Hyang Giri angsung uninga
wijiling kang pangandika

Hyang Daruna lan Dèwi Daruni
kadangira wadon
karya saru anèng kahyangane
anglakoni panggawe tan yukti
yèku lambangsari
lawan kadangipun

Sakarone saiki kaungsir
marcapada anjog
Hyang Daruna manjanma sutane
Ki Subandha ingkang lagi lair
de Dèwi Daruni
anjanmaa iku

Mring Rakêtan Ki Wrigu kang siwi
minangka dumados
liruning dyah Tiksnawati kuwe
diwasane kalihira sami
karsaning dewa di
dadya jodhonipun

Têmbe darbe atmaja pawèstri
dadya garwa katong
ing Wiratha iku nurunnake
sanggyaning kang ratu tanah Jawi
Dèwi Sri duk myarsi
lêga galihipun

Sarya matur sandika nglampahi
dhawuhe Hyang Manon
nanging nyuwun pêthukan sowanne
padhati sinang ingkang pangirid
Lêmbu Gumarang di
Naga Serang pêcut

Wusnya atus ature Dèwi Sri
waranggana gupoh
samya muksa prapta ing ngarsane
Sang Hyang Giri gya matur salwiring
dènnira tinuding
ing Sri aturipun

Sapungkure para widdhadari
Wrigu sakarongron
nyaosakên gantèn myang dupane
Sri wus mucang Wrigu matur aris
pun Rakêtan mangkin
panas badannipun

Sri ngandika iku prabawaning
kang manuksma gantos
ing maune apan panjanmane
Tiksnawati liru dyah Daruni
dene Tiksnawati
iki sandhingingsun

Kyai Wrigu lawan Nikèn Sangki
basa wêruh jomblong
dene kêmbar tan ana siwahe
Sri ngandika dilatana nuli
bunbunannirèki
anakmu si gêndhuk

Lan udêle èpèk-èpèk kalih
dalamakan karo
ngaping têlu ing kiwa wiwite
sarta gyanta dilati sêmbari
wuwuda sayêkti
sutanta rahayu

Lamun sutanira nuju guling
poma wêkasingong
jwa kok ambung lawan sadurunge
pupak untu aywa wani-wani
nyiwêl pipineki
apadene Wrigu

Ywa kok èmpêr lawan kang wus lalis
la-ilane awon
tan na tulus yèn kok èstokake
awidada pangêmongirèki
sira sun jatèni
ing têmbe sutamu

Milu nurunnakên narapati
nungsa Jawa kaot
Wrigu Sangki sru suka sukure
pamit mêdal lajêng andilati
ing sutanirèki
wus waluya ayu

Tan pantara widdhadari prapti
pêthukan sumaos
kadi dene sang Sri panyuwune
Sri myang Tiksnawati wus anitih
lan para apsari
nèng padhati mamprung

Wrigu Sangki lumêbêt patanin
sunya tan na katon
dahat dènnya sungkawa driyane
wus pinupus karsaning dewa di
marêm ing tyasnèki
winêca kang sunu

Sadayèku purwanira nguni
katêlah samêngko
linaluri mring kang ngèstokake
lumbung lêsung padringan patanin
myang sakèhing kori
sabên malêmipun

Ri Jumungah apan dènsajèni
kêmbang miwah konyoh
kinutugan kalawan patanèn
pinasangan kajang sirah adi
pasrèn dènarani
tinutup kalambu

Sinajènan lantingan pan isi
we tumumpang bokor
myang purwane wong tani yun panèn
arêp wiwit nganggo dènsajèni
kêmbang borèh wangi
gêdhang suruh ayu

Klasa anyar lawan jarik putih
pamrihe Sri rawoh
myang purwane lah-olahan ranne
jangan mênir pêcêl santên pitik
jabangbayi lair
sinaratan mau

Tamat ingkang carita sang dèwi
marêk arawat loh
mêmbêg-mêmbêg sêrêt ngandikane
kakang kene adhême ngranuhi
awan bêngi atis
lawan tan kêtêmu

Karo kakang Jèngrêsmi kang anis
jare nuli panggoh
Jayèngsari duk myarsa ature
ingkang rayi ribênging tyas kengis
ngandikanira ris
babo kadangingsun

Ywa kasêsa sawatara ari
pasthi banjur panggoh
sang awiku marêpêki age
marang sang dyah ngandikanya manis
nini ywa kuwatir
ing têmbe katêmu

Lan kadangta tur wis gawa rabi
warnayu kinaot
miwah olèh-olèh marang kowe
sosotyadi agêmming pawèstri
sinjang warni-warni
lan lêmês lus-alus

Rancangkapti lêjar ing ngawingit
angandika alon
apa têmên caritane kuwe
mêngko amung angenaki ati
yèn goroh dak jiwit
sang wiku angguguk

Ora goroh caritaku nini
nanging wêkasingong
ywa kasusu sasêlot-sêlote
lawan aja mulih marang Giri
yèn mulih amasthi
tan bisa kêtêmu

Iya kakang aku ora mulih
jangjine kêpanggoh
lan si kakang lawasa cik êbèn
Jayèngsari amarwata siwi
kang rayi wus lilih
matur maha wiku

Dhuh pukulun manawi marêngi
aparinga tudoh
kangmas Jayèngrêsmi ing dununge
maha wiku patanya mangsuli
sirik agêng kaki
yèn mêdharna iku

Awit lagi piningit dewa di
kinarya lalakon
lan bakale sira sakarone
lakunira sayêkti dumadi
tapabrata lêwih
kalamun lastantun

Analangsa miwah tan sak-sêrik
narimèng trus batos
dèn èngêta Hyang Widdhi tan sare
ngudanèni kalêngêking ati
murah lawan asih
angrêksa satuhu

Tutugêna lakunira kaki
mangetanna gupoh
ywa rinasa kawiryan maune
ing saiki upama ron aking
anèng jalaniddhi
nut ombaking laut

Radyan mangênjali turira ris
dhuh risang kinaot
andikanta dumadya lêjare
antêping tyas kumandêl ing Widdhi
pangèstu sang yogi
ingkang amba suwun

Mangkya mumpung maksih wanci enjing
lilanana ingong
nglêksanani pukulun têdahe
rara sira pamita sang yogi
lan pamita maring
pra endhang sadarum

Sang dyah matur lilanana kaki
gonulun rumojong
milu marang si kakang lakune
ora luwih pangèstumu kaki
salamêta nuli
têmu kang rinuruh

Iya kulup lawan sira nini
mung pangèstuningong
rinaksaa ing Hyang sakarone
kasambadan ing karsanirèki
Buras ingsun paring
pangèstu rahayu

Buras nêmbah matur sru kapundhi
sabda sang kinaot
radyan miwah ari sampun lèngsèr
maha wiku nganthi nganan ngering
winantu sasanti
jawi dhadhah rawuh

Kalihira pinêngkul kinêmpit
lajêng sakarongron
para endhang gumarubyuk dhèrèk
sarwi atur pupudya basuki
tuhune gung brangti
marang sang abagus

Lêpas lampahira kalih
Buras tansah anèng wuntat
sang dyah yèn sayah ginendhong
sumêngka anggraning arga
tumurun maring jurang
analasak wana agung
tan ana baya kaetang

Kèndêl dènnira lumaris
lingsir kilèn wancinira
nèng wetan arga prênahe
ayom lênggah pasukêtan
ing ngare sri kawuryan
sêngsêming tyas sang rêtnayu
miyat ingkang padhukuhan

Papanthan ijo rêspati
kêlêtan ing lorah-lorah
we wêning tumlorong anjog
ing talaga pindha blumbang
ulamnya tambra abang
angambang lir suhun-suhun
marang kang kulinèng arga

Pêcuk cangak pêlung rintip
ana têpining talaga
nyêngongong lir bagèkake
rang-urangan calorotan
liwêran mrih katingal
krêdyating tyas anglilipur
dadiya sukaning driya

Urang watang ngambang pinggir
sinambêr ing rang-urangan
pêlung myat salulup age
antuk dêlêg gya ngumbara
barêngi rang-urangan
prapta luhurnya sang ayu
dêlêg lawan urang watang

Dhinawahakên ngarsaning
sang dyah lagya ngundhuh sêkar
kagyat myat dêlêg tibane
gandhèng lawan urang watang
ngandika gage Buras
iki ana iwak runtuh
gandhèng lawan urang watang

Kalihe cinêpêng aglis
barêng tiba saka tawang
kakang aku iki olèh
dêlêg gêdhene sapucang
kalawan urang watang
sagandhik kapara langkung
tiba ana ngarsaningwang

Upamane ana panti
pasthi banjur takngu kolah
rahadyan lon andikane
yèn sira doyan binakar
Buras ge ngupayaa
woh kamal lan uyah plêtuk
kinarya bumboni ulam

Buras mentar wangsulnèki
bêkta woh kamal myang uyah
sang dyah angandika alon
gêrusên ana ing sela
banyune sawatara
goleka ron blêkêtupuk
kinarya angêpès ulam

Dêlêg ulam wus dènpèssi
Buras nulya ngagar dadya
wangwa gya dènurubake
pès-pèsan pinêndhêm wangwa
wus matêng gya ingêntas
ingaturkên sang rêtnayu
binuka nèng ngarsèng raka

Kakang ron blêtupuk iki
bingèn kandhane si biyang
kalamun kinarya ngêpès
sawarnane ulam toya
rasane tan prabeda
kalawan kang dipès iku
Buras coba rasakêna

Ngathêkul dènnira bukti
dalah kang gosong pinangan
sang dyah angandika alon
piye Buras apa nyata
rasane kaya iwak
Buras nyumak-nyamuk manthuk
Rancangkapti langkung suka

Kalihe wus samya bukti
urang myang dêlêg tan têlas
linorot Ki Buras age
mèh suruping diwangkara
lajêng ing lampahira
praptèng pagagan wus surup
têbih lawan padhêkahan

Paran karsanira yayi
apa sipêng padhêkahan
rèhne iki wus kawêngèn
payo kakang padha munggah
ing lincak têngah sawah
mêngko bêngi lamun turu
ana ing kono kewala

Besuk byar bae lumaris
katiga wus samya minggah
nuju purnama wulanne
sumêblak angilak-ilak
kathah kang katingalan
liwêran wraha susunu
sang rêtna tanya mring raka

Kakang tikus gunung Kawi
gêdhe dhuwur nganggo tracak
iba ambaneêronge
yayi iku aran wraha
nulya na katingalan
sima gembong ayun ngrundhuk
marang gênjiking waraha

Titiga kang kantun têbih
sang dyah umatur ing raka
kucing apa dene gêdhe
kêmbang asêm bledhak-bledhak
Buras cêkêlên enggal
aku kapengin yun ngingu
Ki Buras kèndêl kewala

Punang sima wus tan kèksi
Buras nyêbut kamdulilah
bêndara niku namane
sima asring badhog tiyang
kula sarêng uninga
bokong ngoplok kringêt kumyus
wèl-wèlan tan sagêt glawat

Rancangkapti ngandika ris
kene tan nêdya sikara
kono ya samono manèh
mula Buras dipitaya
kang têtêg driyanira
was tiwas ingkang tinêmu
Buras matur kasinggihan

Têngah ratri sang dyah guling
Buras ngantuk rêrenggotan
radyan kantun wungu ijèn
munajat maring Pangeran
rahayune kang rama
miwah raka kang anglangut
utawi panuwunnira

Rahayune sarirèki
lan kadangira wanudya
lampah ywa na sangsayane
kadugèna ing sakêrsa
ing têmbe kapanggiha
kalawan kang dipun ruruh
ing wanci wus bêdhug tiga

Ramya swarane kang paksi
kang munya enjing-enjingan
cing-cinggoling thilang pênthèt
cocak kèkèt myang sikatan
srigunting rang-urangan
kacêr jalakurèn pênyu
baranjangan munya tawang

Sang dyah wungu dènnya guling
kakang iki wayah apa
paksi wus ramya swarane
myang swaranira wong gêntang
umyung agagêndhingan
iki yayi wanci bangun
kakang payo maring sêndhang

Buras iku apa guling
jêgrêg nanging sasênggoran
dêrèjès kêbês pangkone
lah Buras sira tangia
iki wus bangun enjang
garagappan sarwi matur
bêndara kula tan nendra

Kalihe sru gujêngnèki
iya kowe nora nendra
mung ngantuk saplasan bae
sang rêtna miwah rahadyan
mandhap saking pagrongan
Ki Buras tansah nèng pungkur
praptèng sêndhang nulya siram

Rêpêt-rêpêt saput siti
kalihe lajêng umentar
datan winarna lampahe
wanci Asar praptèng Klakah
suku arga Lamongan
katon arjaning kang dhukuh
aglar ingkang rajakaya

Miwah ingkang nambutkardi
anèng têgal myang pagagan
rahadyan kèndêl lampahe
lawan arinya sang rêtna
nèng jêroning têgalan
cingak sakèhing wong dhusun
kang samya anambutkarya

Miyat ingkang nêmbe prapti
Ki Buras kinèn tatanya
ranning dhukuh panggêdhene
kang tinanya lon turira
ing ngriki dhusun Klakah
dene ta pangagêngipun
nama Ki Umbul Sadyana

Sintên ingkang dika iring
wangune dede wong rucah
saking pundi pinangkane
dhatêng ing pundi sinêdya
Ki Buras saurira
ingkang kula dhèrèk niku
asli saking Surapringga

Badhe dhatêng Banyuwangi
ananging anggung kasasar
labêt dèrèng wruh margine
mangke karsane bêndara
rèh lampah katanggêlan
pados sipêngan sadalu
enjang dumugèkkên lampah

Ki mêgawe duk miyarsi
sèlèh dènnya nambutkarya
ngênthar bêbeja lurahe
sawusnya katur sadaya
Kyai Umbul Sadyana
ngandika kenthol dèn-gupuh
turana banjur kewala

Prapta têgal turira ris
anggèr paduka ngaturan
lajêng tumamèng wismane
wus kerid ing lampahira
Kyai Umbul Sadyana
mapag nèng jawining dhusun
kalihe wus ingancaran

Lajêng tumamèng ing panti
linênggahkên bale watang
Ki Umbul tan arsa jèjèr
radyan angling mring ki wisma
kaki ywa wontên ngandhap
satêmahe kula rikuh
prayogi minggah kewala

Ki Buyut minggah turnya ris
anggèr kula nilakrama
sinambating sakalihe
miwah ing pundi pinangka
sartane kang kinarsan
dene rawuh Klakah dhusun
Argasonya kèh bêbaya

Kaki kula saking Grêsik
Jayèngsari apaparab
dene ari kula wadon
Rara Rancangkapti nama
rencang niki pun Buras
mila kadya mêndêm pucung
ngupadosi kadang wrêddha

Datan mawi cariyosan kesahipun
Jayèngrêsmi nama
kalunta prapta ing ngriki
tan kapanggih wartos kewala tan angsal

Ariulun sru trêsna mring kadangipun
datan kêna pisah
wasana tinilar anis
datan kêna pinênggak dènnya ngupaya

Kyai Umbul duk myarsa asru gêgêtun
aris aturira
anggèr dèn santosèng galih
rakapara ing mangke taksih raharja

Karsaning Hyang ing mangke dèrèng panuju
sang dyah angandika
kaki dadi maksih urip
kakang Jayèngrêsmi kang ingsun upaya

Sukur-sukur jangji tan tumêkèng lampus
salawasaneya
kaki besuk rak kapanggih
Umbul matur inggih makatên èstunya

Ulun atur sugata sawontênnipun
pan namung lumayan
minangka jampi kalantih
radyan dhêku kalihnya wus samya nadhah

Wusnya rampung linorodkên Buras sampun
kacung dika nadhah
sampun mawi isan-isin
lêbaring kang nêdha wanci surup surya

Wus ginantyan tranggana abyor kadulu
mangsanya katiga
sumilak ing ngawiyati
jumalêgur swaranya arga Lamongan

Radyan dangu punapi ingkang karungu
Ki Umbul Sadyana
umatur pucaking ardi
wontên kawah anyêmburakên dahana

Langkung sae tiningalan saking dhanu
ing wingking punika
saking dhusun botên têbih
Tirtamaya cêtha layanganing arga

Sang dyah rara matur kakang aku milu
Ki Umbul Sadyana
miwah tamunira kalih
wus umentar prapta tepining talaga

Dhanu agung Tirtamaya jro kalangkung
angalangut wiyar
pungkasan têpi kang sisih
kawistara têka lambunging prawata

Dêdêr mancut lir kukusan adêgipun
wayanganing arga
ngalela nèng tlaga kèksi
nyêmburakên dahana saking ing kawah

Wêdaling pyu tinon lir puspita arum
sumêmbur tan kêndhat
sumêbar ing ngawiyati
tumurunnya lir pendah jawah dahana

Rênèng kalbu radyan miwah sang rêtnayu
tan ngêmungkên ingkang
katingal ing ngawiyati
asri tinon layangan kang nèng talaga

dadya jumbuh ngandhap nginggil sêkar latu
katêmbèn kalihnya
umiyat wêdaling api
tanpa kêmba karya agcaryaning driya

Nèng têpining talaga sadalu muput
sadaya tan nendra
dungkap dung...]wanci pajar gidib
radyan amit maring Ki Umbul Sadyana

Aksamanta kaki marang jênêngingsun
rèhing wus raina
kula lajêng saking ngriki
dumugèkkên ing lampah ngupaya kadang

Ki Sadyana matur anggèr yèn panuju
wangsula mring wisma
pun nini wus nyadhiyani
sasarapan sakawontênanning arga

Inggih kaki sangêt ing panrimahulun
pasihanta mring wang
nanging bujêng mumpung enjing
Kyai Umbul dhêku umatur sumangga

Ulun matur pamudya rahyuning laku
ywa na kara-kara
inggih kaki sami-sami
ingkang kantun manggiha suka raharja

Sampun linggar saking ing Lamongan gunung
lajêng lampahira
ruruntungan lawan ari
katri Buras nèng wuntat datan atêbah

lampahipun nèng ngênu datan winuwus
prapta padhukuhan
Kandhangan sukuning wukir
ing Sêmèru talatah nagri Lumajang

Kèndêl ana sangandhaping mandira gung
ing têpining sêndhang
sang dyah cawuk-cawuk warih
sarwi anon wadêr bang kang gung liwêran

Tan karasa rapuning sariranipun
kasêngsêm myat mina
bayak molahakên dhiri
èsthanira manêmbrama mring sang rêtna

Tan pantara dangu pangagênging dhukuh
ing Kandhangan prapta
kakasih Sèh Amongbudi
lajêng sasalaman kalawan rahadyan

Sawusipun jawab asta Ki Sèh matur
kula nilakrama
sang adi sintên kakasih
lawan saking pundi kawijilannira

Ngandika rum rahadyan mangsuli wuwus
kula Jayèngsêkar
saking nagari Garêsik
ingkang wontên têpining sêndhang punika

Kadang-ulun Rancangkapti namanipun
kalunta ngupaya
kadang sêpuh ingkang anis
Radèn Jayèngrêsmi tumêkèng samangkya

Dèrèng pangguh warta kewala tan antuk
paman sintên nama
anggèr kang sarju mastani
Amongbudi pinisêpuhing Kandhangan

Karannipun Sèh Kandhangan ing Sêmèru
kalamun sêmbada
putrakula myang kang rayi
kaparênga kampir dhumatêng wismamba

Anglêrêpna sarira ingkang arapuh
têmbe yèn wus tingkas
sumangga ingkang kinapti
turnya radyan ulun andhèrèk-sakarsa

Amung rarenipun dèrèng kula tantun
rara paran karsa
pamintane Amongbudi
iya kakang prayoga kampir ing desa

Amongbudi kalangkung sukaning kalbu
radyan sakaliyan
wus kerit mring dhukuhnèki
praptèng wisma ngalêmpakkên kulawarga

Rabinipun kinèn asasaji gupuh
gantèn wedang kahwa
gula siwalan rum manis
dhadhaharan sêkul myang ulam-ulaman

Kawarnaa dènnira sasaji
wus samêkta gya lumadyèng ngarsa
tinata katharèk-tharèk
Sèh Amongbudi matur
dhuh nak anggèr bilih marêngi
pun bapa tur sugata
ing sawontênnipun
saèstu kirang mirasa
rèh parêdèn samukawis sarwa langip
amung karana Allah

Inggih paman nadyan nêmbe prapti
raosing tyas wus lêlanan lama
têka tan na pakèwêde
Amongbudi gumuyu
pan kakênan sabda sang pêkik
rahadyan sakaliyan
anadhah pikantuk
riwussira cinarikan
linorodkên mring Ki Buras wus abukti
tutuk dènnira nadhah

Amongbudi ngancarani malih
lah punika pamangsêg dhaharan
wedang kahwa êsês gantèn
Jayèngsari andhêku
kono yayi sasambèn linggih
wus samya dhadhaharan
sakaparêngipun
rahadyan aris tatanya
arga pundi kang mawa kukus kaèksi
Sèh Among aturira

Ing Sêmèru pucaking kang ardi
mawi kawah dalu lawan siyang
dalêdêg mêdal kukuse
mung asring-asring nyêmbur
ngêdalakên latu ananging
tan karya kasangsaran
nahan wanci surup
baskara ginantyan wulan
wanci Mahrib tinêmbang kênthongannèki
pra santri kathah prapta

Samya ngambil kang toya astuti
marang masjid amaca salawat
adan kèndêl sadayane
bakda adan gya laju
sunat Mahrib dwi rêkangati
anulya kinamadan
ngangkat Mahrib pêrlu
Sèh Among kang dadya imam
radyan makmun sira Nikèn Rancangkapti
nèng pawèstrèn makmuman

Lan sakèhe para santri èstri
têkèng waktu Ngisa wussing bakda
sampêt puji myang dongane
sang dyah anulya wangsul
nunggil lawan rakanirèki
eca alêlênggahan
nèng srambining tajug
Rancangkapti dangu Buras
kathik mau tan milu salat sirèki
Buras matur manêmbah

Wussing wulu gya kabêlêt ngising
wussing cewok wulu atop batal
sêmanging tyas cariyose
atop sudaranipun
lawan sarip ning mêdal nginggil
saking pamanah kula
wontên èmpêripun
sabên wadhuk kula sêbah
botên ngêntut mung glègèkên wanti-wanti
si sêbah têka mayar

Mongbudi mèsêm ngandika aris
bagus Buras glègèk datan dadya
ambatallakên wulune
rahadyan ngandika rum
Buras sira matura kyai
êndi kang dadya ganggam
tanggap majêng matur
dhuh Kyai Sèh saèstunya
ingkang dadya wênang mokale wulèki
lawan ingkang sêmbahyang

Ulun dèrèng uninga sayêkti
amung ilu-ilu ing ngakathah
kula nyuwun sajatose
Amongbudi lingnya rum
iya kacung luwih utami
rasanan bab agama
wênang mokalipun
tinimbang lan nyatur liyan
kagêm cagak lalênggahan sawatawis
batalle wulu lima

Ingkang dhingin mêtu marga kalih
nguyuh ngêntut ngising sasaminya
pindho turu nganti suwe
tan têtêp lungguhipun
ping tri ayan mêndêm lan baring
ping catur gêpok janma
kang lèn mukrimipun
rinabèn kêna kèn wênang
kaping limagêpok dakar jubur parji
sunating wulu lima

Dhingin masuh tangannya kakalih
pindho kêmu ping tri ngumbah karna
kaping catur angingsêp we
dene ping limanipun
ngusap sirah myang githoknèki
pêrlune wulu apan
nênêm prakarèku
ingkang dhingin iku niyat
kapindhone masuh rai kang waradin
ping têlu masuh asta

Tuwin sikut kanan ingkang dhingin
kaping catur masuh bun-êmbunan
kalima masuh sukune
karo wit saka dhêngkul
ingkang têngên uga kang dhingin
anulya ingkang kiwa
tartib nênêmipun
rut-urut kang wus kawêdhar
ywa tumpang so bataling salat winarni
pan sawêlas prakara

Ingkang dhingin batal wulunèki
dwi katiban najis kaping tiga
apan kêbuka murate
kaping catur anginum
kaping lima mangan angêmil
kaping nêmme caturan
kaping pitunipun
ngamal ingkang kathah-kathah
nuli-nuli kaping wolunipun nênggih
apan gumuyu suka

Kaping sanga mungkur keblat nênggih
ping sadasa rukun winuwuhan
lir rukun mindho pamine
kaping sawêlassipun
ngèngêtakên rukukirèki
lir rukuk sadurungnya
ihtidal puniku
mungguh êsahing sêmbahyang
pan wowolu amintir ingkang rumiyin
dwi wruh pêrluning salat

Katri bisa bedakkên parluning
kaping catur wruh anjinging wêkdal
lima nutupi urate
madhêp keblat nêmminipun
kaping pitu awake suci
ping wolu suci uga
sasandhangannipun
panggonan lawan driyanya
de pêrluning salat wolulas winilis
kang dhingin iku niyat

Ping dwi Takbiratul-ekram katri
ngadêg catur amaca Patekah
apan rukuk ping limane
tumaninah nêmmipun
kaping pitu ihtidal nênggih
ping wolu tumaninah
ihtidal wussipun
sujud ingkang kaping sanga
ping sadasa tumaninah jro sujudi
ingkang kaping sawêlas

Lungguh antarane sujud kalih
kaping rolas lungguh tahyat awal
ping triwlas tumaninahe
antaraning dwi sujud
ping patblas lungguh tahyatakhir
ping limalas salawat
ing Jêng Gusti Rasul
ana ing lungguhe tahyat
ingkang akhir kaping nêmbêlasse tartip
urut-urut artinya

Ping pitulas pan mualat nênggih
jangkêp ping wolulas awèh salam
lah iku wênang mokale
sêmbahyang lawan wulu
Buras matur sangêt kapundhi
ananging dèrèng apal
mêngko dèn mut-emut
kalawan mapan tilêman
wanci lingsir ratri sang dyah nulya guling
nèng wingkinge kang raka

Buras ngadhag-adhag andrêmimil
ngapalakên prêluning sêmbahyang
tan tutug anulya ngorok
sêsênggoran ngalindur
galègèkên nora batali
sanake ngaping tiga
lan sikaki antut
kêclap-kêclap sasênggoran
radyan mèsêm Ki Among umatur aris
prayogi sasareyan

Inggih paman mangke sawatawis
paman kewala aso ing wisma
Amongbudi wusnya lèngsèr
rahadyan apitêkur
têka wanci ing pajar gidib
sang dyah wungu tatanya
kakang isih lungguh
wangune datan anendra
lagi bae rara goningsun ngalilir
kakang gugahên Buras

Wusnya tangi mring balumbang sami
asusuci ngambil toya kadas
Ki Wisma marêk ngarsane
suwawi anggèr waktu
samya Subuh Ki Sèh ngimami
wus bakda pupujiyan
lawan donga Subuh
paragade kang pandonga
ngandika lon radyan mring Sèh Amongbudi
paman ulun aliman

dumugèkkên lampah mupung enjing
mugi sampun kirang pangaksama
mring kawula sadayane
Sèh Among aturipun
ulun dhèrèkakên basuki
lawan atur lêmêngan
ulam miwah sêkul
sambêl windu kacangcina
kagêm sangu bilih rinta kalantih
rèh tambuh kang sinêdya

Wedang kahwa salodhong miranti
radyan matur sangêt panrimèngwang
paman Among papasihe
pinaringakên sampun
mring Ki Buras wus dènprantèni
ri wusira samêkta
sasalaman gupuh
rahadyan anulya linggar
lawan ari Buras nèng wingking anyangking
lodhong cacah sakawan

Ngling wuh têmên gonku gawa iki
yèn manggunga dak cangking kewala
pasthine bauku theyol
sang dyah nyêlaki gupuh
lah gendhongên bae ya wis
bêntingmu uculana
lodhong papat sampun
ginendhong marang ki Buras
sakaliyan lêpas dènnira lumaris
saking Bangil mangetan

Sakalangkung rêkasèng lumaris
tan cinatur laminya nèng marga
uwus angambah sukune
ing Argapura gunung
ngalèr ngetan sumêngkèng ardi
kathah kang sato wana
samya tutut-tutut
manjangan kidang andaka
anèng marga sêmu wêlas aningali
marang kang andon lampah

Mêrak ngigêl kadya têdah margi
satawana lumampah nèng ngarsa
bayak kalawan kuthuke
sang dyah karenan dulu
dadya supe lungkrahing dhiri
kasêngsêm dènnya mulat
asrining kang taru
myang kathahing satowana
miwah paksi sung swara kalanya ratri
lèrèh nèng padhusunan

Dupi prapta lambunging kang ardi
saking mandrawa asri kawuryan
Jèngsari lon andikane
rara lamun panuju
kampir dhukuh ingkang kaèksi
anglêrêpkên sarira
lawan yèn kapranggul
kakangmas manawa ana
tan anane ngupaya patakon maring
janma kang wus utama

Kakang iya kalangkung prayogi
kawarnaa wiku Argapura
Sèh Wahadad paparabe
tan samar ing pandulu
lamun ana putra lan putri
ayun sumêngkèng arga
cinipta wus rawuh
anèng ngarsane sang tapa
dhuh bageya Jayèngsari Rancangkapti
ana ing ngarsaningwang

Jayèngsari Nikèn Rancangkapti
kagyat ing tyas dene sang pandhita
wus uning mring sarirane
mangênjali umatur
kang timbalan sang maha yogi
langkung kalingga murda
Sèh Wahdat lingnya rum
aywa eraming wardaya
satuhune ingsun apan andarbèni
kabèh kuwasaning Hyang

Paranbaya karsanira kaki
dene lawan arinta wanudya
têka kasasar marene
apa kang sira ruruh
radyan nêmbah turira aris
sèstu tan kasamaran
maring badanulun
sang tapa mèsêm lingira
têka bênêr aturira marang mami
lamun tanmangkonoa

Nora parlu mahas ing asêpi
sira kulup lawan sira rara
padha rêrêpa ing kene
lamun wus wêktunipun
alinggara saka ing ngriki
sarèhning tanpa rowang
nggoningsun susuguh
manut klêthêking driyanta
parmaning Hyang manawa banjur nganani
nyatane kamurahan

Radyan lawan ari sru kapengin
bukti sêkul pulên panggang pudhak
jangan mênir pêcêl dhere
dhèndhèng manjangan gêpuk
lalap sladri cambah kêmangi
dhaharan carabikang
koci mêndut timus
Buras gagas sêkul gaga
blênyik putih pêcêl iso myang sêmanggi
dhèndhèng pêndhul maesa

Sang awiku angandika kaki
lan arinta maranga ing wisma
dhahara apa anane
Buras mengo drêkukul
ngunandika ya talah kyai
têgêl-têgêle tawa
dene sêpi samun
tan ana banène janma
dadak tawa sing dipangan apa angin
Sèh Wahdat mèsêm lingnya

Buras age maranga ing panti
tilikana lamun wus samêkta
matura daramu radèn
ki Buras nêmbah mundur
dupi mlêbêt sajroning panti
sêkul ulam dhaharan
gumêlar pinatut
wadhahe myang dènnya nata
tambah ngungun dene gonira kapengin
abukti sêkul gaga

Saklêthêking nala amêpêki
sru gêgêtun dènnya mengo ugiwa
sakala langkung ajrihe
cangkêlak nulya wangsul
makidhupuh matur sang pêkik
bêndara kang timbalan
sang adi pukulun
paduka kinèn adhahar
wontên panti punika sampun miranti
kawula ingkang nata

Kulup rara dhahara kêriyin
Buras bae kang angladènnana
katiganya sampun lèngsèr
praptèng wisma sru ngungun
mangunahe janma linuwih
Ki Buras latah-latah
kula sangêt ngungun
wontênipun sêkul gaga
blênyik dhèndhèng pêcêl iso myang sêmanggi
punika gagas kula

Langkung nikmat munpangating bukti
linorodkên mring Buras sadaya
cèplês tan ana turahane
marêm sadayanipun
samya wangsul marêg sang yogi
nahan salaminira
nèng Argapurèku
mung raos nikmat munpangat
mênênging tyas madhêp èngêt ing Hyang Widdhi
dadya brangta ing Suksma

Jayèngsari Rancangkapti
tan mantra lamun dhatêngan
wus kadya putrane dhewe
Sèh Wahdat ngandika mring dyah
èh rara putraningwang
dèn wêruh maring Hyang Agung
iku wajibing kawula

Wruhana Dating Hyang Widdhi
Sipate miwah Asmanya
apa dene Apêngale
ananing Hyang iku Êsa
tan ana kang akarya
tan warna rupa dinulu
lan Êsa Apngaling Suksma

Nganakakên bumi langit
sabda Kun sampun gumêlar
saisining jagad kabèh
ni rara matur ing rama
ing pundi gèn uninga
kang manah dèrèng dumunung
pae ananing kawula

Amba sampun ngudanèni
mênggah Dat Sipating Allah
Asma lawan Apêngale
ing pundi margane wikan
suka sang maha tapa
myarsa ature kang sunu
aris wijiling wacana

Iya wajibing ngaurip
yèn wis wayahe diwasa
ngawruhana ing Hyang Manon
wajibe lawan kang mokal
miwah jaise pisan
iya sipat rong puluh
margane sira waspada

Sipat wujud ingkang dhingin
têgêse wujuda iya
pasthi kalamun anane
ya kaananing Pangeran
iku sipat Napsiyah
mung sawiji aran wujud
kapindhone sipat Kidam

Maknane Kidamma dhingin

tan ana dhingini manèh
dhingin lan kawitan ora
sadurunge dumadya
bumi langit awang-uwung
Loh Kalam pan durung ana

Atanapi Ngaras-kursi
Allah Tangala wus ana
iku Kidam kang jatine
arane sipat Salbiyah
wilangane lilima
Baka langgêng têgêsipun
ananing Hyang tanpa wêkas

Sasirnaning bumi langit
kaanane Hyang tan owah
ya Salbiyah ping têlune
iya sipat Mukalapah
lil kawadis têgêsnya
ananing Hyang Maha Luhur
prabeda lawan kang anyar

Anane anyar kinardi
saking ora dadi ana
kalamun rinusak kabèh
padha mulih marang ora
sarupane kang anyar
sejene lawan Hyang Agung
anane tanpa wêkasan

Wal kiyamu binapsihi
têgêse anane Allah
jumênêng Anane dhewe
tanpa padha kang anyar
ana lawan kinarya
Salbiyah ping limanipun
aran sipat Wahdaniyat

Maknane Wahdaniyati
Dating Allah iku Êsa
Sipat miwah Apêngale
ing Pangeran iku Êsa
têgêse Dating Êsa
pan ora sungsun Hyang Agung
dening Êsa-ning Apêngal

Dadèkkên bumi langit
lawan saisine pisan
karyane ora kapindho
mokal lamun kapindhoa
anane tanpa arah
tan ênggon ngisor myang dhuwur
nora kacakra ing driya

Wus ganêp lilima uni
kang aran sipat Salbiyah
kanêm lawan Napsiyahe
ana maning sipating Hyang
sipat Mangani rannya
wiwilangane pitu
ingkang dhingin sipat Kodrat

Iya Kodrating Hyang Widdhi
têgêse Kodrat kuwasa
nganakakên ing orane
angorakakên kang ana
dene sipat Iradat
têgêse karsa Hyang Agung
anganakakên kang anyar

Sakèhing titah pinasthi
gêdhe cilik ciyut amba
saking Iradating Manon
ana maning sipating Hyang
ngèlmu wastaning sipat
ngawikani makna ngèlmu
wêruh datan kasamaran

Pira-pira aling-aling
tan samar osiking titah
Allah ngawikani kabèh
lawan malih sipat Kayat
maknane iku gêsang
iya uriping Hyang Agung
urip tan kalawan nyawa

Sarupane kang dumadi
uripe sarta lan nyawa
padha kêna pati kabèh
Allah tan kêna ing pêjah
dene ta sipat Samak
amiyarsa têgêsipun
pamiyarsaning Pangeran

Tan samar myarsa ing dhiri
tan awarana miyarsa
sipat Basar ing maknane
Allah ningali sa-alam
ora kalawan netra
tan samar saisinipun
iku Basaring Pangeran

Yaiku sipat Mangani
ganêpe pipitu alam
sipat Kalam ing têgêse
Allah Tangala ngandika
datan sarana lathi
ganêpe sipat rongpuluh
sipat Maknawiyah rannya

Padha lan sipat Mangani
pipitu têtêp-têtêpan
sipat Kadiran dhingine
Muridan katri Ngalimun
kacatur sipat Kayat
Samingan ping gangsalipun
kanêm kang sipat Basiran

Mutakaliman jangkêpi
jangkêpira kalihdasa
amung sipat Kayat kuwe
tan ana kang tinaklukan
tanapi dadi sabab
sarupane sipat iku
kasaratan sipat Kayat

Kayun têgêse kang urip
iku sipat Maknawiyah
dadi rongpuluh gênêpe
sipat ingkang padha kocap
kabèh wujuding Allah
iya kang sipat rong puluh
nini sira kawruhana

Lawan kawruhana maning
liding sipat kalihdasa
liding Kula lawanane
wajibe kalawan mokal
dening ananing Allah
Maha Suci wastanipun
ing Ajal lawan ing Abad

Liding sipat kalihdesi
yaiku mokaling Allah
ngadamuhdat iku rêke
kabêkta na ngadam mokal
padha lawan kang anyar
tandhane Allah kang Agung
iya gêlare kang jagad

Liding kang sipat Mangani
têtela ing Maknawiyah
dèn awas tasbèh tanjihe
sakèhe sipat kang kocap
tan êsah tekadira
taklid jênênge puniku
pangawruhirèng Pangeran

Têgêse kang basa taklid
atitiron ujaring lyan
nora micorèng dhèwèke
anunular ing pawarta
tekade ora êsah
taklid pasis jênêngipun
rusak ingkang panarima

Dèn nastiti sira nini
aja ngambah Kadariyah
tanapi Jabariyahe
dadalan ngroro pan samar
angapit kalihira
mring dadalan Suni iku
wajib padha singkirana

Wong Kadariyah yèn angling
ananingsun iki Tuwan
dinadèkên ing Hyang Manon
miwah panguwasaningwang
sasolah bawaningwang
tanpa darbe pangwasèku
anging Pangeran kang molah

Lamun angucap wong Suni
ananingsun iki Tuwan
andadèkên marang ingong
miwah pangawasaningwang
tanapi kuwatingwang
pinarêngakên puniku
kalawan karsaning Allah

Rama dados ingkang manjing
dhumatêng sipat Napsiyah
namung satunggal wujude
kang manjing sipat Salbiyah
punika ingkang gangsal
pan sipat Kidam puniku
kalihipun sipat Baka

Katri Mukalawatu lil
-kawadis ka-catur wal
-kiyamu bi napsiyane
Wahdaniyat jangkêp gangsal
ingkang umanjing sipat
Mangani apan pipitu
Kodrat lawan Iradat

Tri Ngèlmu catur Kayati
Samak Basar lawan Kalam
punapi makatên rêke
kang manjing ing Maknawiyah
ugi sami kasapta
sipat Kadiran dwinipun
Muridan katri Ngaliman

Sipat Kayun caturnèki
gangsalnya sipat Samingan
sipat Basiran nênême
Mutakaliman saptanya
sang wiku suka rêna
wasana ngandika arum
iya uwus bênêr rara

Sawise winêjang ngèlmi
ing rama sang ayu kesah
amêng-amêng pakaryane
ingugung dinama-dama
atmajèstri sajuga
mangkana rêtnaning ayu
ngandika malih ing rama

Marêk Nikèn Rancangkapti
ing rama sarwi wotsêkar
têka baut lêlewane
alênggah ngarsaning rama
maharsi Argapura
pangandikanira arum
gusti putrane pun bapa

Sira lunga marang êndi
têlung dina lunga têka
kalawan sira maninge
sabên dina olèh kêmbang
argulo sumarsana
lawan sêkar tunjung tutur
jêlamprang naga puspita

Sang dyah nêmbah matur aris
kula kêkaring mring wana
pupunthuk guwa tlagane
sukaning tyas myat kusuma
ganda arum angambar
wontên ingkang taksih kudhup
ngajêngakên babar ganda

Cinarita sang apêkik
siang dalu tansah ngarsa
dhahar nendra ngantya supe
sang wiku rêsêping nala
wus tumplêg ngèlmunira
mêpêg birai sang bagus
maring Pangeran Kang Nyata

Jèngsari myang Rancangkapti
makidhupuh ngarsèng rama
katon mawêlu netyane
lir sasangka karainan
sang wiku duk umawas
sêmune kang makidhupuh
arum wijiling wacana

Babo sutaningsun kalih
ing wanci enjing mangkata
marang arga Rawun ranne
wusse sawatara dina
ana ing Rawun arga
banjura mring Banyuarum
têmbe katêmu nangkoda

Saka Pakalongan nagri
kalamun sira binêkta
têka anuruta bae
yèn wus têka Pakalongan
ajalnya ki nangkoda
sabarang tilarannipun
banjur sira sidhêkahna

Mring pêkir miskin nak yatin
ngèngèhêna sawatara
kangge sangu sacukupe
maranga Parahu arga
jujuga arga Bisma
kono ana krajan agung
arane ing Sokayasa

Kyagêng Sokayasa kaki
wus sinêbut Waliyollah
sidik têrus paningale
jujuluk Sèh Akhadiyat
darbe atmaja juga
jalu warnanya abagus
blancèr kadya Narayana

Ki Mas Cêbolang kakasih
samêngko lagi lalana
calon linuhung yêktine
lagya anglakoni rucah
lamun wus tinarbuka
pinaring èngêt Hyang Agung
Cêbolang mulih priyangga

Sira suwitaa kaki
kalawan rinta si rara
gugunên pangandikane
waktu iku wus andungkap
kapanggih lan kakangta
yèn sira wus adudunung
nèng Wanataka panggihnya

Kulup iki uwus wanci
sakarone umangkata
sundongakkên sira anggèr
salamêt ing sangkan paran
manggiha suka-wirya
sakaliyan matur nuwun
nêmbah lèngsèr saking ngarsa

