ingkang anèng ngarsa pribadi puniku
prajurit sajuga
jaga praja amiranti
bêkta slomprèt minôngka cucuking lampah

kang sumambung sawurine kalih platun
prajurit kapalan
panggêdhe tindhihe upsir
parawira sarigak angliga pêdhang

nulya mantri kaparak nêmbêlas kumpul
ngampil upacara
sami anumpak turanggi
ambêranang clana kalambine abang

wurinipun amir jès anunggang nyêngkruk
nèng gêgêr turôngga
nganggar pêdhange mangering
renda sadim sèrèting krêpus kinuwas

sawingkinge dragundêr ro runtung-runtung
sami ngliga pêdhang
yèku prajurit Walandi
numpak kuda sabên têdhakan tut wuntat

nulya para putra wayah dalêm timur
anitih titihan
pinantês turôngga alit
angêrompol nuli kang nèng wurinira

mlampah dharat musikan tansah munya sru
ing samarga-marga
môngka urmating lumaris
kapiyarsa rarase mawèh arsaya

gya pra nyai lurah myang sinomanipun
tansah samirira
samya bêkta songsong kuning
anongsongi ampilan dalêm sri nata

kang sumambung bau pambêlah rongpuluh
thinèrèk nyakawan
clana klambine dril lurik
kang nindhihi Ngabèi Ranupranata

wingkingipun prajurit kèhe mung catur
nênggih sami dharat
bêkta tambur ingkang kalih
kang sarakit miranti salomprètira

gya karêmun ingkang rinêngga winangun
ngênguwung sarwendah
pangupakara sarwa sri
têpi têpung ginardhe buntal puspita

nginggil sinung pêksi kalih bagus-bagus
esthane mencok pang
iku kukila mênori
anylêkunthêng cucuke bêngkuk nyairman

krêmun iku bau galadhag kang mikul
parabote padha
saruwal kulambi abrit
kopyah kêngkêng dèn cèt ijo lawan jênar

sajronipun ingkang nitihi karêmun
puniku Bandara
Radèn Ajêng Ôntawati
maksih nêsêp marma kapangku ing inya

kanan kering krêmune kaurung-urung
pra mantri kaparak
dharat mantri gandhèk tunggil
angampingi ing laku tanpa tinêbah

sanjawine wau kang sampun winuwus
gya êncik-êncikan
pinaro angênêm sisih
malih ingkang ngurung-urung kering kanan

pra prajurit jaga praja mlaku urut
lumajur ring marga
iku kèhe sèkêt sisih
dadya satus yèn pinetang kering kanan

wira sami sikêp waose pinanggul
sinêling lan pêdhang
têgêse sinêlang-sêling
ngarêp pêdhang nuli wuri mandhi tumbak

gya anggawa pêdhang manèh nuli lawung
mangkono lirira
sapiturute lumaris
lon-alonan tinon lir pangantèn ngarak

munggèng jawi pisan kang angurung-urung
para narpadmaja
wau kang nitih turanggi
Jêng Pangeran Arya Kusuma Diningrat

Jêng Pangeran Cakraningrat sisihipun
nuli sawingkingnya
munggèng ing kuda rêspati
iya Kangjêng Pangeran Arya Mataram

Jêng Pangeran Purbadiningrat saruntung
minôngka sisihan
nuli sawingkinge malih
Jêng Pangeran Arya Kusumadilaga

pancèn iku ingkang nisihi saruntung
Jêng Pangeran Arya
Pakuningrat ananging wis
ngrumiyini dadya dutaning narendra

kang sumambung ing wuri malih winuwus
nênggih Jêng Pangeran
Arya Prabuningrat tuwin
Jêng Pangeran Ariya Natakusuma

dadya rangkêp sap-sapan kang urung-urung
ya ta wurinira
Jêng Gusti Pangran Dipati
Anom Mêngkunagara Sudibyaputra

nênggih nalika punika
kados busananira di
nyamping sawitan lan dhêsthar
ayam pugêr latar putih
marong sogasmu kuning
kanang tembokan tan tumbuk
lêr-lêre katingalan
riyêp-riyêp ngombak warih
sarèh rinèh ing dhêstharan pinandara

sèbêt kapara barêgas
pacak tatrape rêspati
wiron tibèng palarapan
mapan tap-tapan tapsirih
ingarah rolas sisih
angaluwêng adu mancung
nancuk kuncung sêdhêngan
watês waton dhamis sadim
ngadu manro cewekan sangisor karna

wingking angêbyak jebehan
pinangkat rakitan dhelik
sêdhêng kumudhung ing prastha
dhêstharan tatrape rêsik
rasukan mohèr langking
longkanging jaja kadulu
rangkêpanira seta
satêngahe pinaloi
kinancingan sotya panunggul satunggal

ya bêdhahan langênarjan
marêjan mas sangsangan kris
krah kêngkêng kang munggèng jôngga
rêntêb rumintip sinêntik
ngalêngkèh lambung kèksi
paningsête limar biru
barêgas katumpangan
ing èpèk wungu kêmrunggi
nguwêng awêng kawangwang karsèt manganan

wangkingan warôngka ladrang
wrêksani candhana sari
soring jêjêran sinarja
sêlut dinalit sotya di
sinêling mirah murih
marahi sangsaya sêmu
sumringah kandêlan mas
mastara sinawi ngrawit
kang kaagêm Kiyai Naga pusaka

gilap kapraban surya bra
barêbêt nyamping gônda mrik
cancut lancingan katingal
kinaspêran panji-panji
krakêt singsêtan kêsit
kasatmata pan kinancuh
kalawan kang rasukan
angagêm tudhung jêng gusti
pacul gowang kastur bulu-bulu krêsna

ngarompyoh mangkorog ngirap
rêmbêt lir rambut barintik
rumèntèk malêngkung ngiwa
ngawêng anguwung tumêmbing
tibèng karna kang kering
kumurung jamanging tudhung
ing kanan tinatrapan
ngêtrêpi pèni paniti
byur barleyan salaga salaka renda

dhapur argulon gumilar
sumilir mêlar kang sari
sarèh jêng sudibya prabu
patrape nitih turanggi
tuhu tahan undhagi
undhakanira manurut
sumuluh sinasolah
silih silahe sumilih
malah-malah turôngga kadya ambêksa

rinêtêp nulya kinirap
sinêrêg têngahing wuri
ragi pinêthil watara
tinambuhan tangsulnèki
uga ngêntrag anirig
ngulat-ngulèt lampahipun
dhinêdhêt ingkang kiwa
bokong malang dèn sarêngi
tinangsulan tangsulan ponjèn kewala

wus ngêntrag Ki Tambangprana
binuntar lênggah angwuri
ginantung tangsulanira
ambintulu tangkêp ririh
tinolèh bokong wuri
binarêng êntul tinêmbung
kuda jondhil sêdyanya
sinarêng obahing jênthik
wurung jondhil gêdêdêr pan unjal napas

anggabêr wêkasanira
ngalêpèh nglêpèh kêndhali
buntut nurut ing wadidang
amaro bobatirèki
êndhaking suku wuri
kang ragi kagêpok buntut
anglir pendah wanodya
ingkang taksih prawan sunthi
ngangge pinjung kadung-kadung lampahira

asta kang kering kinarya
ngêlus-lus suri turanggi
juluk kuping dèn sap-usap
pêngoyoge nganan ngering
apus cinandhak ngering
asta kanan nyagak bungkul
pinidihkên lambenya
apus linêgakkên aglis
kumalowong jêng gusti mèsêm mangiwa

sambada lan turangganya
kuda ulês dhawuk langking
Tambangprana aranira
pawakan singa atangkil
gulu dawa amêrit
amanyura wangunipun
sirah methok katingal
mripat agupila adi
bungu bangar ngulêr jêdhung lambenira

andhêman wiyar akiyal
pupu gèpèng pukang gangsir
dhêngkule nyupu amalang
wirone cindhe winilis
sawêlas nora luwih
dhasare rada cêcalung
tracak kuwung apanjang
katèl jêrone saêdim
gêgêr dêngkèng pan kadya papahing gêdhang

cêthike munggul amalang
bokonge anyangkok bahning
pupune kiyal aekar
wadidang saengga arit
janggêlira agilig
bobat kèh nêbu sauyun
sambada lan nyantriknya
nyantrik ulês nyantrik ciri
sarandune ing turôngga nora kurang

mangkana sang rajaputra
karsa ngêntrakkên turanggi
tinangsul kalih karsanya
astanira ingkang kering
tumumpang kêpuh kering
astanya bênggang lir siku
astanira kang kanan
ngarsaning kêpuh kapering
pan rinangkêp sêmbari musthi têmbangnya

Tambangprana wus angêntrag
pakolih tinangsul kalih
bukul kêndhali kang kiwa
tumèmpèl lambe kang nginggil
kang têngên bungkulnèki
sawatara tèmpèlipun
antuke lambe ngandhap
yèn sinarêng panggêpyoking
gulu nênggêl saya mungal jilingira

angêtonggèng buntutira
angon tibaning kang sikil
yèn wus antuk têlung tindak
buntute ngadêg anuli
junjunge suku wajik
ragi ukêl dhêngkulipun
lêmês ugêl-ugêlnya
junjunge suku pan kongsi
yèn lêlirik sing luhur nganti katingal

jêng gusti pangran dipatya
nèng kanan jêng pramèswari
kapara moncol ing ngarsa
yèn ngêntragakên turanggi
sinambi angalirik
iriban panglirikipun
mring kênya kang yu endah
sinamur andangu abdi
gamêlira kêkalih kang atut wuntat

mangkana pangucapira
pawèstri kang ngêmban siwi
thole kae ramanira
iya kang nitih turanggi
pilihên ta sing êndi
apa ta sing jaran dhawuk
mênèk sing jaran abang
kabèh ku putraning aji
yèn kang dhawuk luyung iku ora kêna

satêngah wong kang tumingal
malongo tan bisa angling
saking katêmbèn umiyat
mring sang arsa ngênyawuri
pranataning lumaris
aris tan ana kasusu
mangsuli kang turôngga
titihan dalêm jêng gusti
binusanan pan kinomplit wungu noja

mangkono pakeyanira
myang slebrak bludru katangi
sèrète renda satêbah
wuri kang mancut tinitih
cêplok pari sawuli
lan kapas nginggil estha krun
binlodir ing gim gilap
barintik kêlêm barêji
satêngahe mawi aksara P.H.H.

sabên katrontonging surya
analeram balêrêngi
kumilat gilap gumêbyar
ambyar lir kartika ngalih
marma sagung umèksi
mèh-mèh tan kawawa kantun
ing driya kaya-kaya
kilayu risang lumaris
sambat ngadhuh lam-lamên gonku umiyat

samarga-marga mangkana
ucape kang para èstri
ya ta wus lajêng lampahnya
ênêngna jêng pramèswari
gone nitih turanggi
tan pae kalawan kakung
dènira angrèh kuda
angêprabon pacak asri
rèrèh ririh ngarah-arah lênggahira

Jêng Ratu Pakubuwana
ing pada sêpatu langking
tarincing kinaos seta
lancingan kengis sakêdhik
kêspêran kinancing tri
panji-panji sutra wungu
sawit lawan rasukan
mêngês lir siwalane wit
kinancingan rêtna panunggul sajuga

anggitan sotya tinata
wau sangsanganira sri
sinjange parangkusuma
soga sumaringah rêsik
têrusan anibani
tan mringis tembokanipun
kiswa lus kinajuman
ukêl kondhe ngrêspatèni
ngagêm topi krêsna bulu-bulu seta

ing udaya sumamburat
jênar sunare kumunir
lir lancur pêksi dewata
angaluwêng marang wuri
patut nitih turanggi
kyai dhenok dhasar bagus
pan maksih binusanan
parabot biru kinomplit
santun sêkar sarkara uruting lampah

sawingking dalêm jêng pramèswari
panèwu gamêl kalih lumampah
malih kang anèng wurine
nitih kuda saruntung
Radèn Rarasati tan têbih
Dyan Ayu Wirasmara
pangagêmanipun
sakalihan kinakêmbar
sami sinjang latar cêmêng sratan ngrawit
rasukanira takwa

sutra biru barêgas sinawit
lan calana malih winursita
cara Ngayogya ukêle
myang topi bulu-bulu
titihannya parabot abrit
Kiyai Samirana
lan Kiyai Dhunuk
kinarung angering nganan
dening mantri gamêl nora pati têbih
nuli kangjêng sri nata

nitih Kyai Marionêng maksih
lir têdhaknya paraboting kuda
pangagêman dalêm mangke
kêmbar lan kangjêng ratu
amung kaot nganggar mangering
sabêt Kyai Jabardam
wau sang aprabu
sangsangan rante mas cêkak
karênthile lir paksi sirap suwiwi
nucuk sotya barliyan

nama Kyai Manikarja wêning
lawan ngagêm têngêr
rijêmèn bintang pran yosèp
paningsêd dringin biru
èpèk sulam baludru langking
cakêt nèng wuri nata
kang songsong gilap byur
ing têpi sinêkar sêdhah
ronge-ronge ngrompyoh puniku kang ngampil
panèwuning urdênas

Radèn Atmawitana wêwangi
lan pra gamêl garubyug ing wuntat
sami dharat sadayane
nuli malih sumambung
ing alampah nitih turanggi
pra pangeran santana
kathahe mung catur
Jêng Pangran Purbanagara
Bandara Pangeran Sumabrata tuwin
Bandara Pangran Arya

Sôntakusuma ingkang jèjèri
Bandara Pangran Adinagara
tumuli kang nèng wurine
gangsal dragundêripun
numpak kapal gya anyambungi
miji pinilih wira
kathahe nêm platun
upsir lan mayor tindhihnya
sakèh sami ngliga sabêt rêsik-rêsik
putih kadya salaka

anyambungi pra panèwu mantri
kadipatèn ngampil upacara
urdênas lurah sambunge
iku mungkasi laku
dèn tingali saka ing ngarsi
praptèng wuri priyangga
tindake sang prabu
miwah para wrahadbala
kang andhèrèk puniku kalangkung asri
pranataning lumampah

tata urut ing samargi-margi
tansah dadya tontonaning janma
lir milu suka sakèhe
dene katêmbèn dulu
para janma jalu lan èstri
ingkang sampun kaliwat
pan padha lumayu
nututi sang lumaksana
mêmpis-mêmpis mêksa tan bisa umèksi
gya mandhêg gêtun ing tyas

mung mandêng mring panêring lumaris
lamat-lamat saking katêbihan
gênggêng lumajur jèjère
sapôntha-pôntha urut
pêpiritan woring gêng alit
kadya sêkar sataman
panjrahing rum-arum
rumurah muranging marga
marganane sumêrit mara mangiring
mêncar gônda angambar

ambèr marang saambaning margi
rêsêping tyas pra dhasar sor wrêksa
malongo modot gulune
ingkang sami kapêthuk
nyimpang rikat dènira mijil
mring sajawining rolak
mlêg pandhodokipun
pra kuli nyangkul pikulan
bèkèl-bèkèl bakule ingkang angirid
sêdya dhasar mring pasar

para tani kang mangulah sabin
loring pasanggrahan Madegônda
sami ngêculkên pacule
kang garu myang waluku
nyêbar wiji andhaut ngurit
anglèr ngêlar leleran
parèstri kang tandur
kèndêl panambuting karya
samya miyat marang kangjêng sang lumaris
tan mêgat rohing driya

ingkang cêlak wradinan sami lumayu
sêdya namatkên pangèksi
pandhodhoke kidhung-kidhung
parikudu angurmati
nyêmbah darijine gronggong

sajak cupêt tangane ingkang diambung
dadi sirahe nututi
mandhêkul gulune manglung
prandene nora dumugi
ing irung arsa sinengog

amung tibèng dhadha sêmbahe puniku
mangkono kabèh jalwèstri
wong desa ingkang andulu
andhêku nèng pinggir margi
wus laju lampah mangalor

ingkang dadya cucuke angambah sampun
krêtêg kali Jênês prapti
tan owah tataning laku
nora sah samargi-margi
unining slomprèt tot tit tot

lan sinêlan tambur gumarambyang nrawung
musikanira nyêlani
munya tèt tèt dhung tèt tèt dhung
wong ing pakampungan sami
lanang wadon ting sarêtot

pan amêtu saking wismane lumayu
amiyat risang lumaris
rèntèp sapinggir marga gung
uga ana kang andhêlik
singlon badane tan katon

ling-alingan pagêre gêdhèg pring apus
wilahe longkang sawiji
kinarya pangintipipun
pandulune sumalêmpit
nèng kono akêthop-kêthop

myang trakadhang sami ngrasani calathu
marang rowange ningali
lo bakyu sintên ta niku
sing nyêngkrus milu jajari
gajêg kaya Cina klonthong

amung kacèk barêgas pênganggonipun
sumaur kang dèn takoni
hèh ta gêndhuk wruhanamu
bênêr gonira ngarani
dhasar ya Cina sayêktos

mung sejene tanpa kucir anging gundhul
sêsêbutane kang nami
sing sèh amir jès puniku
katrima kajate dadi
samêngko ngabdi sang katong

sinung karya sabên dinane biyantu
punakawan kankang kardi
wedang kang lumadyèng ngayun
amir jès ingkang mêruhi
bêcik alane tèh sucong

kang kinandhan manthuk pan sarwi gumuyu
calathu pitakon malih
sing èntên jroning karêmun
niku sintên dene mawi
rinêngga sarwa kinaot

iku putra dalêm jêng gusti dibya nung
putri ingkang nomêr kalih
ananging iku dipundhut
putra kangjêng pramèswari
lan raka kangjêng sang katong

marma sasat sabên têdhakan sang prabu
nora sah pasthi tut wuri
mangsuli kang sinung wuwus
dene nalika Sukrènjing
têdhak dalêm jêng sang katong

botên èntên Gusti Ôntawati niku
basa kundure sang aji
êmpun dhèrèk nitih krêmun
apa wus nèng kana dhisik
rowange mangsuli alon

panusule ya uga anitih krêmun
kanan kering dèn jagani
prajurit kang urung-urung
nanging tan sarêng sang mulki
angkate saking kadhaton

marma nusul awit dèn timbali iku
dening kang rama sang aji
jêng gusti kang tampi dhawuh
kinèn matah marentahi
mulane klakon mangkono

pan sumaur e la layak ngong tan wêruh
dadi nora anyarêngi
ing têdhak dalêm sang prabu
môngka ta sing tak wêruhi
amung têdhake sang katong

ya ta laju tindake kangjêng sang prabu
sawêg dumugi ing Gadhing
sangsaya kèh wong kang dulu
jalu èstri angêndhêgi
andhodhok miyat malongo

yèn wus kliwat sami ngrasani calathu
kawêtu rasaning ati
pangungune sêmu gumun
dene kangjêng pramèswari
lan garwa paminggir loro

panitihe ing kuda sami tan kidhung
nora môntra-môntra putri
patrape wus kaya kakung
pacak-pacake mantêsi
wangune têtêg ing batos

iku tansah dadi ing pangungunipun
sagunging kang aningali
balero tyase martêlu
parèstri tan bisa milih
êmbuh sing êndi tinonton

dhat trakadhang ingkang katujwèng pandulu
marang kangjêng narapati
gya mring para narpasunu
iku ingkang sigit-sigit
siji-siji winaspaos

ingkang dulu mangkono paningalipun
trakadhang marang kang nitih
ing turôngga dhawuk luyung
tansah tinujwèng pangèksi
ing kono baya wus mandhok

ngincêng mandêng ngadhang-adhang bok kasandhung
sadalerengan ing liring
lurah nèng turôngga bagus
ginagas kudane kadi
sarimpi ambêksa alon

lêlah mucang kanginan amêntul-mêntul
nêtêl arsayaning kapti
kapita kapatuh sagung
kang miyat tyase lir kinthil
kanthi kanthaning cariyos

ya ta wau sampun rawuh
ing alun-alun sang aji
titihan dalêm angêntrag
angrumiyini lumaris
kuda nyirig nyigar ada
sampun kalancangan sami

sri paduka sang aprabu
nulya minggah mring sitinggil
mirsani tataning lampah
tuhu lamun ngrêspatèni
ingkang maksih kawistara
titihan dalêm jêng gusti

maksih nyirig ambintulu
tan kêmba samargi-margi
ya ta kangjêng sri narendra
wus mandhap saking sitinggil
anunggil waluyèng lampah
praptèng jroning kori gapit

urmat lir nalikanipun
têdhak kangjêng sri bupati
tambur prisêntir sanjata
wau kang para prajurit
uyêg wong warung gunungan
padha sumingkir mring pinggir

kang sami sadean niku
baya tyase ting saluwir
katongton salining solah
tangane gugup gagapi
nyingkirakên sêsadean
nanging mripate ningali

marang risang arsa kondur
rasane kameron dadi
êmbuh kene êmbuh kana
nanging winaspadèng ngèksi
nora mikir sêsingkiran
mung milalu aningali

mengo sinêlan calathu
ni galo nika bok adhi
putri katri nitih kuda
dene botên sajak ajrih
wangune êmpun kulina
mangsuli kang sinung angling

yèn para putri puniku
botên parlu dèn tingali
suwe-suwe dimèn apa
mring kula tan maedahi
mangsuli rowangnya ngucap
lah ênggih ta pun bok adhi

dika amancêr pandulu
ampun nganti ngalih-ngalih
marang amir jès kewala
rowangnya sêngak mangsuli
lo kok banjur siya-siya
paningalku kon ngêncêngi

mring amir jès bae iku
wangsulan kula gih suthik
sijine malih wacana
lah napa nika sing nyamping
ayam pugêr sumaringah
aradhe batin ngênggihi

nora mangsuli calathu
namung mlerok marênguti
mlengos sajak tan kaduga
mring iku rowange angling
sabab kêpêthèk tyasira
sinamur ngiling-ilingi

marang dêdaganganipun
rowange wacana malih
têgêse calathu kula
rak patut yèn ta bok adhi
maksih nom rada karêngga
ing busana turnèh kuning

rada prigêl tandang tanduk
tan sarwi miyat dera ngling
lah bakyu pangucap dika
niku rak nganèh-anèhi
kula-kula sumêntana
cocak nguntal lo sabithi

kate pan angrangsang gunung
rowangnya mangsuli malih
êngga ta coba totohan
kula mêthèk botên bali
bok adhi kalamun dika
cès ngilêr bangêt kapengin

gampang kewala ing rêmbug
mangsuli sarwi ngèsêmi
ah êmbuh ora caturan
ampun dibanjurke angling
sampeyan tingali nika
prajurit kang angurmati

iku kang sami karungu
kanan keringe wong èstri
samyangguyu kacêmutan
nêngna kang padha ngrasani
wau risang lumaksana
ing magangan sampun prapti

wirajayèng astra sagung
urmat sabête tinarik
nèng ngisor lo kang pracima
wuwusên ing srimanganti
kathah pra putri tut wuntat
jêng ratu agêng mirsani

tata pranataning laku
dahat arsayaning galih
sru suka sukur ring Suksma
murah lan asihe yêkti
marang manungswa utama
barang pandongane dadi

iku ta kêkasih tuhu
ya ta pra andhèrèk sami
wus mandhap saking wahana
amung kangjêng narapati
lawan sang pramèswarendra
tuwin kang garwa paminggir

myang iku kang nitih krêmun
mandhap nèng nataring puri
sadaya wus tundhuk lawan
jêng ratu agêng nyêlaki
ing putra sri naranata
wusning pambagya basuki

wau para narpasunu
sadaya sami tut wuri
jêng gusti sudibya putra
ingawe sang umi mulki
rinangkul lungayanira
ngrêpèpèh risang sinung sih

sarwi kinuswa kang êmbun
ya ta kangjêng narapati
laju malbèng dhatulaya
tinut wuri para putri
dene sagung narpatmaja
sowang-sowangan lumaris

pan laju kewala kondur
sumawana para abdi
ingkang ngampil upacara
wus sami dipun tampèni
dening para kawajiban
tiniti dera mèngêti

palêsthanirèng pangapus
pustakate kang winuni
winong winanguning basa
sabisana sang alêwih
lêluwang mardi mardawa
ing karsa sang linastari

sri paduka narpasunu
Jêng Gusti Pangran Dipati
Anom Amêngkunagara
Sang Sudibya Rajasiwi
Narendradi ing Mataram
kang kaping gangsal mandhiri

raharja ing karaton gung
sawawêngkoning nagari
Surakarta Adiningrat
saha litnan kolnèl saking
general sêtap minôngka
mêmuri pra luhur Jawi

boekoe harga fr. post
POERWO TJARITO INDOE... f 2.| PANDJI... f 2.| PANEMBROMO... f 0.| POESPITO MONTJOWARNO djilid 1-1 djilid... f 1.| PAROMOBOSO djilid 1-1 djilid... f 3.| INHOUD PAROMOBOSO... f 0.| PRANATAN PATJAHOSAN... f 0.| PRANATAN ROOIMEESTER Res. Soerakarta... f 1.| PIWOELANG... f 0.| POESTOKORODJO djilid 1-1 djilid... f 1.| PAROMOSASTRO... f 1.| PENGADJARAN DOEKOEN ORANG BERANAK... f 2.| PAWOEKON... f 1.| REGLEMENT POLITIE... f 1.| REREPEN... f 0.| RAAD AGAMA... f 2.| SARIDIN... f 3.| SOEPITAN... f 2.| SALOKANTORO... f 0.| STAATSBLAD taoen No. 3... f 0.| STAATSBLAD taoen No. 569... f 0.| SANGRETNO SOEJATI djilid 1-1 djilid... f 1.| SERIBOE SATOE MALAM djilid 1-1 djilid... f 1.| SRIMATOJO... f 0.| TAPEL ADAM djilid 1-1 djilid... f 2.| TAMBANGPRONO... f 0.| TJARAKAN DJAWA... f 0.| TADJOESALATIN... f 5.| TJEMPORET... f 1.| TJOKROWARTI 1 boekoe kertas tipis harga f 2.tebel... f 1.| TOPENGMAS djilid 1-2-3-4-5-1 djilid... f 1.| WARNOBOSO... f 2.| WARNOSARI djilid 1-2-4 sampe 1 djil f 1.8 djil... f 8.| WEDOMADIO... f 1.| WIRO ISWORO... f 2.| WANGSALAN... f 1.| WEDOTJOERIGO... f 1.| WIRIT... f 1.| WITORADIJO djilid 1-1 djilid... f 1.60