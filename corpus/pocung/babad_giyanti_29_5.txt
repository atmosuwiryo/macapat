kang anglurug Pringgalaya tindhihipun
Dipati Sindurja
kang kantun têngga nagari
lan bupati jaba Pangran Pakuningrat

liyanipun krig bupati jawi tumut
nadyan Pamajêgan
bang kilèn sami kinêrig
ing Banyumas Banjar Mêrdèn Panjêr Roma

Dhayahluhur Pasirngayah lan Matarum
sadaya binêkta
mung Jayawinata kari
Kalibêbêr Têrsana tuwin Têmpuran

dene sagung môncanagara tinuduh
sami akêkirab
baris anèng jaban nagri
pra bupati pasisir ugi sadaya

pan tinuduh baris jaba nagrinipun
ingkang kinawruhan
Pangran Arya Mangkubumi
gêlaring prang prajurite kang ingumbar

ngalèr ngidul lêpas pra tumênggungipun
tan kêna ginampang
gêlare wus samya dadi
punggawane wantêr tan ajrih ing pêjah

marmanipun mungsuh pra pangeran kidul
lêlima punika
nora nganggo dèn rawati
mung pinêlêng satunggal ing Sukawatya

asal putung kang siji kabèh malêdug
tan dadi abahan
mung Pangeran Sukawati
tinêmênan Kumpêni nora kainan

ing pangêlus ngêla-êla angrêrapu
aja kongsi tiwas
anèng samadyaning jurit
ingaturan kondur maring prajanira

yèn mituhu têlung lêksa sabinipun
lawan tigang nambang
Prabu Anom Senapati
anèng Surakarta sor-soraning raja

wênang nabuh sabarang ing karsanipun
lilahe kang raka
têka dadak datan kongkih
mêksa mampang rêmbage gurnadur jendral

langkung kaku tyasira tuwan gurnadur
apa kang sinêdya
dene kukuh nora kongkih
dadya minta Kumpêni marang sang nata

lilanipun mring kang rayi dèn satuhu
badhe tinêmênan
aprang sapisan puniki
sri narendra lila nrus ngêbyarkên asta

milanipun kinarakat badhenipun
gêbyura samodra
ngungsia dhasaring warih
amumbula marang ing langit ping sapta

dipun êlud saparane dèn bêbujung
pan rinoban lawan
ing lampah mêlêng sawiji
rinakitan pasisir môncanagara

ya ta wau siyaganira wadya gung
wus tata warata
dhawuh timbalan narpati
kaping catur Rêjêp bidhal saking praja

ingkang kantun tata makajangan sampun
bupati jro samya
akarya pakuwon mantri
anèng jroning pagêr jaroning kadhatyan

dunungipun Sindurêja dènnya tugur
kilèn Sitibêntar
nging dèrèng karya sitinggil
Pangran Pakuningrat makuwon pagongan

malihipun para pangeran sadarum
sami makajangan
ing alun-alun marapit
kawuwusa ping catur Soma arinya

pra tumênggung barise wus samya kumpul
balabar bra sinang
Pringgalaya Adipati
wus samêkta budhal marang ing paseban

barisipun Kumpêni dhêndhêng ngêndhanu
kidul wringin kêmbar
Kumpêni dènira baris
karya ebat angajrihi kang umiyat

tigang atus Sakèbêr drahgundêripun
tigang atus dharat
prasamya Kumpêni putih
upisire kang nênêm pangkat kapitan

litnanipun kalih wêlas cacahipun
Kumpênine Islam
ingkang dharat winatawis
pitung atus Bugis Bali lan Makasar

barisipun para bupati kang nglurug
lèr waringin kêmbar
ngilèn ngetan amênuhi
busana bra gêgaman maneka warna

pra tumênggung sami magêlaran sampun
cacahe sawêlas
Mlayakusuma akanthi
Wiraguna Tumênggung Kartanagara

malihipun Dyan Mangkupraja Tumênggung
Radyan Natayuda
Dyan Ônggawôngsa akanthi
Cakrajaya Dyan Tumênggung Wiradigda

Dyan Tumênggung Kartadipa lan Tumênggung
Banyumas Mataram
Yudanagri Rajaniti
myang ngabèi ngayah Pasir Panjêr Roma

Dhayahluhur Banjar Kalibêbêripun
upisir sadaya
lan Sakèbêr wus sumiwi
nèng paglaran nganti wiyosê sang nata

tan adangu miyos maglaran sang prabu
horêg panangkilan
munggèng ing bangsal pangrawit
sigra Mayor Sakèbêr ngandikan nyêlak

cêlak oprup sri naranata andulu
untabing kang wadya
agung èstu gêgirisi
angandika mring Dipati Pringgalaya

bocah ingsun wadana kliwon sadarum
sira dhawuhana
maju ngabêkti ing mami
sigra mangsah patih lan para bupatya

sampunipun lajêng pra kliwon sadarum
anulya ngandika
wau kangjêng sri bupati
hèh sagunge bocah sun kang arsa yuda

iya ingsun jurung salamêtirèku
tur sêmbah gumêrah
kature wadyabalaji
nulya mayor upisir majêng tabeyan

duk punikuSakèbêr bêbêntingipun
acindhe jêlamprang
wus pamit ing sri bupati
sarêng budhalan Dipati Pringgalaya

gunggungipun sadaya wadyabala gung
langkung yèn salêksa
kang ngrêgêm gêgaman jurit
kang angantêp lampah sapisan punika

bidhalipun urmat mariyêm jumêgur
panganjuring lampah
bupati sèwu akanthi
Numbakanyar Dyan Tumênggung Cakrajaya

kang sumambung Bumi lan Bumija iku
Radyan Mangkupraja
Natayuda kang nambungi
sira Radyan Tumênggung Kartanagara

Dyan Tumênggung Wiraguna wurinipun
Arya Mlayasuma
Wiradigda kang nambungi
wurinira Dyan Tumênggung Kartadipa

wurinipun bala Kumpêni sumambung
myang Kumpêni Islam
dene wurinipun malih
barisira Dyan Dipati Pringgalaya

wurinipun Yudanagara Tumênggung
sagung Pamajêgan
lan Tumênggung Rajaniti
lampahipun anut iladuninira

wiwit ngidul dènnya lampah sing lun-alun
anjog ing Pilalan
ing Jatitêkên kang dèsi
samya kèndêl baris makuwon sadaya

lêrêsipun ing Nusupan kidulipun
saratri enjingnya
budhal angetan sakêdhik
mung samadya onjotan arêrêp samya

ing sadalu anèng Samiran ing dhusun
enjangira budhal
angenggoki iladuni
laju ngalèr lampahe asêsinoman

amung angsal saonjotan
mangalère lampahnèki
kèndêl dhusun Jatimalang
ing ngriku badhe alami
ngiras ngêntos-êntosi
bala kang kantun ing pungkur
lan iladuninira
saking praja mindhik-mindhik
kunêng gantya mungsuh ingkang kawuwusa

kang baris anèng Jakawal
têlike atur udani
mangkana ing aturira
dhuh pukulun kangjêng gusti
mêngsah mijil sing nagri
langkung agêng barisipun
Walandi kanêm bêlah
Mêkasar Bugis lan Bali
pitung atus Sakèbêr senapatinya

têtindhih prajurit Jawa
Pringgalaya Adipati
pra bupati kalih wêlas
wontên salêksa kang baris
lampahe mindhik-mindhik
saking nagari pukulun
nèng dhusun Jatimalang
ing mangke kèndêling baris
saonjotan têbihe saking ing praja

Jêng Pangeran Sukawatya
gya nimbali pra bupati
wusnya pêpak angandika
hèh Kakang Pugêr Dipati
mungsuhira wus mijil
saking praja luwih agung
Dipati Pugêr turnya
suwawi dipun tandhingi
binabingung gêlar sami ingowahan

putra paduka Pangeran
Mangkunagara prayogi
anuntêna tinimbalan
amrih sakecaning pikir
mantri ngarsa tinuding
umêsat ingkang ingutus
sagung kang pra bupatya
asaos ing siyang ratri
asamêkta busana kapraboning prang

ing ratri Kangjêng Pangeran
Adipati Sukawati
mangsah angêningkên cipta
nêgês karsaning Hyang Widhi
nunggal kahanan jati
sampurna wêngku-winêngku
wus katon wela-wela
têtela lamun ing mangkin
dèrèng môngsa angantêpa magut yuda

wau lampahing utusan
kang marang Gumantar prapti
Pangeran Mangkunagara
tinimbalan wus lumaris
datan amêpak baris
mung lan kuda kawan atus
sinêrung lampahira
ing Jakawal sampun prapti
ing ngarsaning kang rama gya ngaras pada

lawan Pugêr sêsalaman
kang rama ngandika aris
kulup mêngko mungsuh mêdal
iya saking ing nagari
liwat gêdhening baris
nèng Jatimalang kêkuwu
matur nêmbah pangeran
kawula sumanggèng kapti
iya kulup ana dene karsaningwang

yèn mungsuh uwis karuwan
manjing tanah Sukawati
ingsun angrampit nagara
Kakang Pugêr bae kari
ana ing Sukawati
yèn durung karuwan durung
sira iya barênga
mêdal sakidul nagari
ingsun ingkang mêtusakulon nagara

dene baris Jatimalang
lamun durung mobah mosik
ya ingsun mênêng kewala
amung angumbar prajurit
lan pamanira kalih
Buminata Singasantun
karo padha kirabna
dèn kêriga wong ing wukir
angancika marang ing kutha Kaduwang

yèn wus bêdhah ing Kaduwang
nêdyaa mring Panaragi
nadyan ora kalampahan
dèn ana niyate ugi
wakira kang Suryadi
apa tan kêna ingadu
iku lamun kênaa
lêbokêna mring Matawis
matur nêmbah Pangeran Mangkunagara

botên kenging yèn pun Uwa
Pamanahanipun sami
lan pun paman kalih pisan
Buminata Singasari
langkung gènipun jirih
rayi paduka pukulun
maksih dhêlik nèng arga
anggege bangun kamuktin
dèrèng dhokoh ing prang gya jumênêng sultan

nama Sultan Malaikat
inggih Dhandhun Martèngsari
gumujêng kang pra bupatya
Pangeran ing Sukawati
alon dènira angling
puluh-puluh ya sapuluh
wong lunga saka praja
yèn ora nêdya ngêmasi
satingkahe môngsa ta kadadeyana

iya kulup wus muliha
yèn ingsun sida angrampit
masthi utusan mring sira
iya ulihira iki
mêtua aja têbih
marapita baris agung
lah coba ungkabana
atine kang padha baris
tur sandika Pangeran Mangkunagara

wus pamit anguswa pada
têngara bêndhe tinitir
kang wadya sampun tinata
wolu banderanirèki
rinakit anyèkêti
Kudanawarsa nèng ngayun
Radèn Suryanagara
Jayadirja Brajamusthi
samya kinèn mêmanuki saking wuntat

wau ta ing lampahira
Pangeran Mangkunagari
praptèng Dhadhagan Larangan
bewaking mungsuh udani
lumajêng tur upêksi
lamun wontên mêngsah rawuh
gègère apuyêngan
anambur wadya Kumpêni
baris Jawa wus mijil sami atata

Tumênggung Kudanawarsa
kang munggèng kuda sêsirig
turanggane ulês janjan
biru wuri pancal kalih
pra tumênggung miranti
tiningalan wong lêlaku
dudu wong magut ing prang
katur Sakèbêr wus mijil
lampahira ngidul ngetan lon kewala

ingkang lèr ana katingal
nanging wangsul ngalèr malih
graita kang pra bupatya
yèn Pangran Mangkunagari
seba ngatas ing kardi
mring kang rama baya iku
kukut sagung gêgaman
sami mantuk pondhok malih
ya ta wau ing Jakawal kawursita

jêng pangeran amêmatah
Suryanagara tinuding
lan Rôngga Wirasêtika
Tumênggung Jadirja kanthi
katri punggawa sami
kang kinon karya pêpucuk
angrampit Surakarta
anyatus ingkang prajurit
kêkapalan tan wontên dharat satunggal

nyasupit banderanira
bêndhene sami nyatunggil
katri punggawa mit nêmbah
têngara budhal anuli
Jêng Pangran Sukawati
ing wuri sigra anuduh
amêmanuki lampah
lampahe punggawa katri
Adipati Pugêr myang Ranadiningrat

lan Tumênggung Pusparana
kinintên budhalirèki
longkanga kalih onjotan
anyatus ingkang prajurit
amung Sang Adipati
Pugêr bêkta kalih atus
ingkang jampangi lampah
katri punggawa kang ngrampit
lampahira wus prapta ing Banyuanyar

kèndêl samya ngrakit gêlar
Jayadirja kang nêngahi
Dyan Rôngga Wirasêtika
binagi pangawat kering
ingkang têngên binagi
Suryanagara Tumênggung
kang badhe ngobong wisma
nyadasa tumênggung siji
tanpa tumbak bêdhil mung upêt kewala

kang tigang dasa punika
tan kêna milu ajurit
mung ngobong-obong kewala
upêt mancung dèn sumêti
rêmbage sampun dadi
wus samya budhal mangidul
kuda jojog adheyan
punggawane anèng ngarsi
sampun prapta sakilèning Pringgalayan

Dipati Pugêr utusan
mêling katiga bupati
lamun binujung ing mêngsah
kinèn mundur ngilèn sami
nèng Panasan dipati
dènnya kèndêl barisipun
wus dadi jangjinira
laju dènira lumaris
datan ana kang narka kalamun mêngsah

wontên Mantri Natayudan
saking Jatimalang prapti
Dyan Tumênggung Natayuda
kang duta murugi swami
duta ingkang lumaris
binujung asru pinistul
kang juru ngobong mangsah
kathah wisma dèn obongi
surak kukuk dahana saya angrêbda

Tumênggung Yuryanagara
mangidul wus nyabrang kali
Pepe obah sanagara
arungan samya angili
marang sajroning puri
mungsuh surak sarwi kukuk
sagung para santana
wus angumpul pôncaniti
pra bupati samêkta gêgaman yuda

Adipati Sindurêja
Galadhag dènira baris
lan Pangeran Pakuningrat
wong cilik kuwur awiwrin
Pakuningrat tan prapti
mêngsah kang malbèng praja gung
nênêm banderanira
punggawane dèn songsongi
kang anongsong samya nèng nginggil turôngga

Mantri ing Pakuningratan
Tirtawijaya Ngabèi
sarowangira wong papat
wus ngrasuk kaprabon jurit
Pulangjiwa Ngabèi
Sutadirya kanthinipun
Radyan Suraprameya
Rôngga Baki atut wuri
samya mapag yuda binêrêg mangetan

prajurit ing Sukawatya
êbèrbudi kaduk wani
nora ngetung nèng jro praja
anglawan kang para mantri
kang binêrêg ngoncati
lumêbu ing alun-alun
kèndêl lèr Pakauman
dèn mariyêm saking loji
kaping tiga kêni turôngga satunggal

ing alun-alun wus aglar
gêgamane pra bupati
sami ngêntosi parentah
tan wruh lamun mungsuh kêdhik
lawan kinintên yêkti
jêng pangeran ingkang magut
nindhihi balanira
purune manjing nagari
datan nyana yèn amung katri punggawa

Dyan Rôngga Wirasêtika
Tumênggung Suryanagari
lan Tumênggung Jayadirja
datan wontên malih-malih
bêkta nyatus prajurit
dadya kuda tigang atus
wau Sang Adipatya
Sindurêja duk udani
sigra dhawuh mapag mêngsah ingkang prapta

putunira Sindurêja
kalawan ipenirèki
Tumênggung Puspanagara
pun Bangkok ingkang wêwangi
Suradirja palinggih
panèkêt wong Martalulut
sami panas ing driya
Suraprameya lan malih
Radèn Sutadiwirya Pakuningratan

punika prasamya mêdal
pangirid kathah ing wuri
wadyanira pra santana
wus akathah kang turanggi
jaba jro ingkang wani
wontên kuda gangsal atus
mêdal praptèng Galadhag
kèndêl mariyêm ing loji
ya ta mêngsah kang wontên lèr Pakauman

wus laju lampah lon-lonan
punggawa sami nèng wuri
Tumênggung Suryanagara
rasukan baludru wilis
apinggang puspita brit
lancingan baludru wungu
udhêng jingga rinenda
anyuriga dhuwung katri
asêsirig anglangak ngiwa gandhewa

turanggane bopong pancal
kêkalih suku ing wuri
sêmune ladak baranyak
abagus pasêmon êdir
pantês mantêp ing jurit
Dyan Rôngga rasukanipun
kotang putih kewala
akêkancing watu pasir
alancingan sangkêlat ijo rinenda

udhênge kinawêng Arab
anyuriga dhuwung katri
turôngga cêmêng adheyan
pantês dhokoh ing ajurit
Jayadirja winarni
le jabang rasukanipun
srêban gadhung binara
sruwal kombor cit surati
dhuwungipun kêkalih katiga pêdhang

kudane dhawuk bang pancal
anjojog agêng tur inggil
pantês tandho ing ngayuda
wau kang sami nututi
Jayakartika Mantri
kadipatèn prapta nusul
bêkta kônca sadasa
Bangkok kang dèn pituturi
cêlukêna si kakang udhênge jingga

sumbarana kon mandhêga
iya iku Si Suwandi
Bangkok anguwuh sêsumbar
payo mandhêga Suwandi
ing kene padha bêcik
Dyan Suryanagara ngrungu
nolih sarwi angucap
iya mêngko sun andhêgi
nanging bojonira saosna paesan

nulya pinistul tan kêna
kudane tansah sêsirig
amalês manah ping tiga
Suradirja duk miyarsi
sigra dènnya nglancangi
tan kawawa ngampêt kalbu
nangis sarwi sêsumbar
payo mandhêga Suwandi
iya kene akèh turuk mêmancungan

nonoke lonthe Galadhag
dilatana kang barêsih
jaba jêro dèn warata
dimène lambemu gripis
munyuk ing Sukawati
payo tandhing lawan ingsun
hèh Suwandi mandhêga
tadhahana watang mami
dudu lanang lamun sira wêdi pêrang

Suradirja mèh narajang
Tumênggung Jayadirja glis
ngadhangi buntare malang
Suradirja dèn gondhèli
Jakartika sarya ngling
cêlukên Si Jalal iku
Suradirja sêsumbar
hèh Jalal mandhêga bêlis
sarêbanmu iku kaya konthol ingwang

Jadirja mèsêm kewala
Dyan Rôngga kang ngêbayani
praptèng wuri praptèng ngarsa
Jayakartika ngling malih
Tirtawijaya pinrih
cêlukên Si Gatha iku
nguwuh Tirtawijaya
payo Gatha padha bêcik
amandhêga sira setan ngobong wisma

Dyan Rôngga Wirasêtika
ngucap nudingi camêthi
hèh ta sanak Surakarta
padha Jawa dèn aeling
ing mêngko sun andhêgi
yèn prapta jaban praja gung
mêngko Garêmêt kana
ing kene sompok nagari
nora cuwa gêguyon lan bocah wana

prapta kilèn Buminatan
ngêblak-êblak kanan kering
katon wetaning Kaleca
ana bandera kaèksi
lan ana payung putih
kadi senapatinipun
Jayakartika ngucap
sanak gawat laku iki
kulon ika iya sawetan Kaleca

punggawane payung pêthak
Dipati Pugêr manawi
bali ing kene kewala
nanging aja nuli bali
padha ngêntèni dhisik
ywa kongsi katon ing mungsuh
tan dangu gandhèk prapta
mariksa mungsuh nèng ngêndi
ingkang para priyayi gambuh aturnya

pinanggih sampun mundur
wetan Kaleca ing kèndêlipun
nanging inggih punika bantune prapti
wontên kuda gangsal atus
tan ebah kèndêl kemawon

gandhèk prasamya dulu
wontên pintên gunggunge puniku
kang nauri watarane apradondi
wontên matur pitung atus
wontên wuwuh wontên kalong

Jayakartika muwus
kang ngrampit wau mung tigang atus
Rôngga Wirasêtika Suryanagari
myang Jayadirja Tumênggung
katri pangiriding pupoh

kula kêkinthil wau
lawan kônca kathah tigang atus
sanèsipun punika pan sawêg prapti
kang songsong pêthak puniku
Pugêr gêgêdhuging mungsoh

gandhèk prasamya wangsul
dinamêl atur kang pitung atus
pra priyayi abdi dalêm kang nênggani
Buminatan kilènipun
kèndêl ing baris amanggon

gêdhong kaparakipun
pan kajawi para kadangipun
pra abdine santana kliwon bupati
datanapi abdinipun
Jêng Pangeran Dipatya Nom

tuwin mantri sapuluh
Jayakartika pangiridipun
samya nganti dhawuh timbalan narpati
wong gandhèk ing lampahipun
laju tumamèng kadhaton

panggih bupati tungguk
wus lajêng konjuk kangjêng sang prabu
dèrèng kondur taksih wontên sri manganti
saatur-ature katur
gandhèk ing sri narakatong

ngandika sang aprabu
bocah gandhèk kang kongsi prang mau
timbalana iridên ing ngarsa mami
liyane dimène tunggu
anèng Buminatan kono

gandhèk sandika wangsul
marang ênggèn pabarisanipun
praptanira têtiga kang dèn timbali
Suradirja Martalulut
Bangkok Jakartika Dhelo

kang tinanggênah kantun
maspadakakên unduring mungsuh
Radèn Tirtawijaya kaliwonnèki
Pangran Pakuningratipun
aywa obah saking ênggon

yèn dèrèng mêngsah mundur
sawusira gandhèk sigra wangsul
ngirid lampahira ingkang dèn timbali
nênggih priyayi têtêlu
binêkta manjing kadhaton

prapta ing ngarsa prabu
winiji-wiji pandangunipun
Angabèi Jakartika matur dhingin
sasolah-solahe katur
priyayi têtiga gêntos

duk miyarsa sang prabu
langkung suka gumujêng angguguk
abdi dalêm gandhèk kinèn andhawuhi
mring sang mantrimuka lamun
bakda sar miyos sang katong

gêgaman kang angumpul
dipun pêpak anèng ngalun-alun
Adipati Sindurja sigra ngundhangi
mring sagung para tumênggung
panèwu mantri mangisor

dèn pêpak pukul têlu
tur sandika ingkang tampi dhawuh
tan winarna bakda Sar sagung prajurit
abaris ing alun-alun
loring wringin kurung abyor

santana pra tumênggung
miwah Dipati Sindurêja wus
sowan pêpak anèng pagêlaran sami
nulya miyos sang aprabu
oprup dhèrèk datan adoh

lênggah bangsal sang prabu
tan adangu sigra dènnya mundhut
kudanira endracapa wus ingambil
têdhak nitih kuda prabu
miwah Oprup Totlomondo

ngubêngi baris agung
kuda kalih mubêng nèng lun-alun
wusnya dangu wangsul mring bangsal pangrawit
tuwan oprup datan kantun
Sindurja umatur alon

pukulun sang aprabu
abdi dalêm ingkang atut pungkur
kang ngênginthil nalika mêngsah dhatêngi
anacahkên pra tumênggung
têrangipun ingkang mungsoh

gangsal punggawanipun
ambêkta prajurit amung nyatus
kanêmipun pun Paridan kang nindhihi
kèndêl pacak barisipun
wontên ing dhusun Gajahwong

kang prapta kalawau
ngrampit malêbèng jroning praja gung
tan sadaya nanging mung tigang bupati
tri atus prajuritipun
saking Pringgalayan ngalor

Jayadirja Tumênggung
Suryanagara kang atut pungkur
Rôngga Wirasêtika katiganèki
amung punika pukulun
kang tiga mung jagi banton

Pugêr têtindhihipun
kanthi Ranadiningrat Tumênggung
katigane Pusparana kang manuki
anêlukakên wong dhusun
wontên dhusun ing Gajahwong

ngandika sang aprabu
Sindurêja andangua gupuh
darunane Sakèbêr lan adipati
muthak-muthêk nora maju
marang panggonane mungsoh

gêgalak racak iku
ing praja uwis dèn ambah mungsuh
Sukawati nora nuli dèn lêboni
Sindurêja sigra nuduh
duta mundhi dhawuh katong

prapta barisan dhawuh
Adipati Sakèbêr duk ngrungu
duta nata gugup angundhangi baris
budhal sawadyane kêbut
kèndêl prapta ing Garompol

konjuk jêng sang aprabu
lamun baris Jatimalang sampun
sami majêng kunêng wau sri bupati
dhawuh mring gandhèk ingutus
nimbali manjing kadhaton

Sindurja kalihipun
Pangran Pakuningrat ngirid laku
mantrinira jêng gusti pangran dipati
kang kaloka wantêripun
pun Jayakartika Dhelo

praptaning ngarsa prabu
katrinira samya makidhupuh
angandika alon kangjêng sri bupati
hèh dandana sira iku
iya ingsun tuduh Dhelo

mring Wanakarta tugur
pacak baris lamun ana mungsuh
kang anglarag punggawane Mangkubumi
kang ana lor Kalijêruk
baris desa ing Gajahwong

dhêgên ywa kongsi maju
lamun abot dèn enggal lumayu
lan Si Rajamênggala kanthinirèki
Dhelo sandika wotsantun
ngandika malih sang katong

mangkata dèn agupuh
lan Si Rajamênggala Tumênggung
wong jro rangkah tarubna arahanèki
pacaka baris sirèku
de bubuhanira Dhelo

kabèh sawetan gunung
Mrapi lawan ing gunung Rêbabu
tarubêna ajakên apacak baris
nèng Wanakarta dèn kukuh
dèn angati-ati Dhelo

sandika aturipun
sarwi nolih ngilèn dènnya muwus
dhuh bandara kawula ing dina benjing
lawan êmbèn dèn bêburu
mring Jadirja dèn kêkolong

bèn dawa datan wurung
pun Jayadirja kula bêburu
sarwi gujêng Sindurja alon nauri
manira dongakkên sukur
hèh anak dipun kalakon

timbalane sang prabu
kalih umarêk ing ngarsa Prabu
Jakartika Rajamênggala ngabêkti
sawusira sigra mundur
laju umangkat karongron

prapta pukul sapuluh
nèng Wanakarta ing lampahipun
Jakartika kèngkènan mring urut Pêngging
pinrih samya prapta esuk
enjinge brubul punang wong

sadintên elar-elur
wus kapyarsa barisaning mungsuh
lamun Jayakartika ingkang mêdali
Rajamênggala tut pungkur
akathah mantri jro miyos

horêg barising mungsuh
dene rare wantêr arsa magut
sami gunêm mring gène Sang Adipati
Pugêr sami aturipun
pun Jayakartika Ngêndho

Dipati Pugêr muwus
hèh dèn padha ngati-ati tuhu
pan Si Jayakartika wong nglêluwihi
wus têtela bobotipun
sun dhewe ngawaki wêroh

nalika bêdhahipun
ing Kartasura anggawa ingsun
Cina pitung puluh kudu milu mami
tan kêna sun tulak wangsul
sapraptaningsun ing Ngêndho

nuli ingsun têtungkul
bali maning mangalor wak ingsun
Cina pitung puluh kang kari pinalih
saparo santananipun
dhinèwèkan kang saparo

sanake pitu likur
mungsuh Cina ingkang kapat sasur
kapat sasur Dhelo ingkang andhèwèki
tumpês Cina kapat sasur
ngêndi ana wong mangkono

duk prang layapan iku
Cina sapuluh anèng parau
dèn lumpati ijèn Cina tan ngundhili
matine Cina sapuluh
rinukêt bae ginoco

duk samana pan durung
dèn abdèkkên suwita ing ratu
mung suwita marang wakane Pak Cêplis
Si Kakang endra kacendhul
suprandene dudu bobot

sapa tandhinge iku
Si Dhelo iku dhasare bagus
kaya wirun mung pundhak suda sajênthik
tandhinga anak Tumênggung
Ranadiningrat tan asor

Ranadiningrat mungguh
amanjing tuwa wangunanipun
anak Rôngga kalah ragang yèn tinandhing
sinôngga ngètêl puniku
dadi rame tan ana sor

Dyan Rôngga lon sumaur
kula sandika paduka adu
anggêr dede Malaikat saking langit
lamun manusa satuhu
sanggène purun prang popor

inggih ing têmbenipun
lamun wontên dhadha ênggènipun
Jakartika paduka kang anandhingi
Ranadiningrat Tumênggung
Suryanagara wong loro

Jayadirja Tumênggung
lawan Pusparana kanthinipun
amanggèna munggèng ing pangawat kering
sami lawan têngênipun
prasamya tumênggung loro

dene Bêkêl Panajung
padha kiwakna ana ing pungkur
para mantri panèkêt kang anèng ngarsi
panalawe wurinipun
singa kang mengo rinampok

yèn uwis padha rêmbug
sapisan iki dèn padha pamuk
ngêrêmêna netra dèn madhêp Hyang Widhi
yèn kongsia kapalayu
mung aprang lawan Si Dhelo

gêgawa tiwasipun
ilang kandêle marang wadya gung
yèn unggula iya ing sapisan iki
wuwuh kandêling wadya gung
sabarang tingkahe dados

poma dèn padha emut
nêdyaa mati pasrah Hyang Agung
iya pirabara lamun nêmu urip
yèn tiwas kocaping mungsuh
dene ta amung samono

wong alas bobotipun
padha kumaki murwèng prang pupuh
iya lagi winêton bêbêkêl siji
nora pira wus lumayu
bobote Si êntut Bêton

marma kônca dèn guyup
anglêlèdhèk manas atinipun
rayahana desa kiwa têngên baris
yèn kongsia pitung dalu
Si Jayakartika abot

prihên nulia nêpsu
bidhungên padha padesanipun
obongana kang cakêt ênggoning baris
uculana bajag gundhul
dimène tyase kabrongot

yêkti yèn banjur magut
Jayakartika surane gêcul
iya môngsa ngantènana rowang malih
wus watêke lanas bêrung
kuwanène mangkur lenyot

wuwusên Jayakartika
lan Tumênggung Rajamênggala sami
wus kathah arahanipun
kumpule ingkang dharat
sampun wontên cacah sèwu tigang atus
tigang atus kêkapalan
Rajamênggala kang baris

sampun nêmatus kang dharat
kapal satus sawêg eca alinggih
wontên bêbêkêl umatur
yèn mêngsah sami nabrang
angobongi sagung wismaning wong dhusun
saurute dipun rayah
sampun gusis kêbo sapi

Jakartika duk miyarsa
lajêng bêndhe kumrap sagunging baris
Rajamênggalaamuwus
anak paran ing karsa
botên ngèstokakên timbalan sang prabu
nauri Jayakartika
inggih timbalan sang aji

atugur ing Wanakarta
mangke bumi ngriki kang dèn rayahi
dadya tanpa karya tuhu
jajahan tan karêksa
tiyang alit ical pitik iwènipun
sayêkti prasasat pêjah
yèn paduka kêdah kari

inggih sakarsa paduka
kula mapag mêngsah dintên puniki
amrih mêngsah kesahipun
saking ing Panêlaran
bilih sampun yêkti kula nuntên wangsul
amrih wiyaring jajahan
Rajamênggala nauri

inggih yèn makatên anak
kula tumut sigra budhal kang baris
wus akumpul kalih èwu
kapal miwah kang dharat
kathah dharat akêdhik turangganipun
gumuruh asurak-surak
dhusun Têmpuran wus prapti

kèndêl makuwon sadaya
maksih gili kang kantun prapta malih
turôngga dharat asêlur
angling Rajamênggala
yèn ngantia anak inggih tigang dalu
yêkti arahaning anak
wontên kalih mantên malih

wau kang wadya arahan
kathah lajêng anyabrang ngalèr sami
obah pakuwoning mungsuh
satêngah ana mêdal
panyanane Jayakartika kang magut
gègèr samêktèng ngayuda
dangu-dangu tan kaèksi

wus sami wangsul sadaya
diwasaning baskara wontên prapti
caraka lajêng anjujug
barise Jakartika
bêkta sêrat tinampèn binuka sampun
mungêl sêrate Dipatya
Pugêr Benggol Sukawati

wuse salam kula anak
mring andika Jakartika Ngabèi
ing lampah kula dèn utus
Jêng Gusti Sukawatya
angrêmbagi ing anak kalamun sarju
angabdi kangjêng pangeran
dika anak dèn kauli

yèn mingsêr aris-arisan
majêng ngetan anak kang dèn pasrahi
kabèh sawetaning gunung
ngangkat dadya bupatya
sinung juluk Dipati Jayabinangun
limang èwu kidul dalan
anak dhewe kang duwèni

yèn bisa ngêlar jajahan
pira-pira jêng gusti tan mangêni
winênang karya tumênggung
anak para kalilan
saolèhe pitung èwu wolung èwu
mung para ingkang kuwasa
titi panuksmaning tulis

mancêrêng ngling Jakartika
mêjanani munyuk ing Sukawati
iya dudu kere ingsun
dudu wong padarakan
sajung rongjung maksih kawulaning ratu
nora melik pangêbangnya
para gênjik Sukawati

sêrat winangsulkên sigra
hèh caraka sun tan sudi mangsuli
sun kinon mocok dhasipun
Pugêr Suryanagara
lan Si Rônggakapat Jayadirja iku
nora numbak tambuh ingwang
sesuk esuk ingsun gitik

kang caraka sampun nulak
prapta katur maring sang adipati
katur ing sawuwusipun
Ngabèi Jakartika
samya suka gumujêng para tumênggung
ing dalu datan winarna
enjing kêkirab kang baris

Ngabèi Jayakartika
wus samêkta gêlarirèng ngajurit
Rajamênggala Tumênggung
dadya pangawat kanan
dharatira nêmatus turôngga satus
kang dadya pangawat kiwa
sarupane wong ing Pêngging

kêkapalan pitung dasa
tigang atus dharat langkung watawis
wontên wolung dasa pitu
ngalèr ngilèn lampahnya
pan katanggor ing papan radi gêgumuk
kang pinangku Jakartika
kalih bêlah kang turanggi

tigang atus ingkang dharat
saluwihe kinèn nèng wuri têbih
nanging ta maksih kadulu
kinarya rewa-rewa
Jakartika ginrêbêg pra wadyanipun
pangajêng kapal sawidak
sarêng dènira lumaris

kiwa têngên kang pangawat
kang pangarsa sarêng dènnya lumaris
tan dangu nulya kadulu
pamanggèning kang mêngsah
Jayadirja kang pangawat têngênipun
ingkang dadya kanthinira
Dyan Singadirja Ngabèi

kêkapalan kawan dasa
miwah malih Amad Salèh Ngabèi
sawidak kapalanipun
gunggung pangawat kanan
prajurite wahana kuda rongatus
angidul ngilèn lampahnya
dene kang pangawat kering

Tumênggung Ranadiningrat
lan Tumênggung Pusparana anunggil
ngidul ngetan lampahipun
kalih atus turôngga
pêpilihan Ranadiningrat wongipun
prasamya wahana kuda
tan wontên dharat satunggil

saksana sarêng katingal
Adipati Pugêr manggèn nèng wuri
pandulune ngulon ngidul
miwah pangawat wetan
Adipati Pugêr angabani nêmpuh
dadya prajurit pangawat
kang samya campuh rumiyin

bêdhil-binêdhil aramya
Pusparana Ranadiningrat sami
ana ing ngarsa gènipun
ngangsêg nêsêg abayak
datan ana nglancangi banderanipun
binendrongan ing sanjata
tan kandhêg pangangsêgnèki

kuda rongatus sarêngan
Adipati Pugêr ngabani baris
kinèn angangsêga purun
sigra turangganira
pra prajurit anjojog nyongklang anêmpuh
akukuk surak gumêrah
datan kandhêg dèn bêdhili

Tumênggung Rajamênggala
pan kapêlak tan bakit anadhahi
dhadhal kang wadya malêdug
lumayu salang-tunjang
pan kesisan tan olih ngadu wongipun
Tumênggung Rajamênggala
sampun lumayu dèn ungsir

Dyan Tumênggung Pusparana
sawadyane ingkang prasamya ngungsir
Ranadiningrat kang wangsul
mingêr ngilèn barisnya
Dyan Tumênggung Jayadirja dangu campuh
arame ulêng-ulêngan
pangawatira wong Pêngging

wong Pêngging karoban lawan
bêdhil luput lamun binêdhil kêni
nanging dèrèng nêdya mundur
kinawêt saking wetan
wus aliwung wong Pêngging pangamukipun
akathah ingkang pêpêjah
nêmlikur para patinggi

wus dhadhal dharate samya
kawan wêlas wong dharat ingkang mati
Dyan Jayadirja Tumênggung
bikut pangamukira
para mantri ngawaki prasamya ngamuk
kiwa têngên sampun sêmpal
pangawat kiwa kèh mati

santanane Jakartika
amicara kadi pundi puniki
sampun sêmpal kalihipun
inggih pangawat dika
ingkang têngên ngrumiyini pêdhotipun
tan wontên pêjah satunggal
pangawat kiwa kèh mati

kadi langkung tigang dasa
tiyang Pêngging ing aprang kang ngêmasi
napa dika tan lumayu
kidul lèpèn kewala
Jakartika nora sumaur marêngut
dadya kèndêl kang angucap
pangarsa binêrêg nisih

Dyan Rôngga Wirasêtika
mangsah sarêng lawan Suryanagari
Jakartika ênggènipun
lêlêbak iring arga
ingkang taksihdharat wontên kalih atus
Dyan Rôngga awas tumingal
yèn Jakartika Ngabèi

mêdhun jog saking turôngga
lumaksana dharat tan mawi klambi
Dyan Rôngga rasukanipun
sinuwèk gya binuwang
wusnya cêlak Suryanagara anguwuh
hèh Jakartika têluka
eman mênawa ngêmasi

Jayakartika samana
bêbêdipun inggih sêmbagi wilis
cindhe kêmbang sabukipun
udhêng jingga rinenda
sadangune dipun ampil dhuwungipun
ing mangke wiwit dhuwungan
mungsuhe samya nyêlaki

nanging dèrèng nyêpêng tumbak
datan môntra-môntra wong magut jurit
lir lêledhang têgar iku
nguwuh-uwuh Dyan Rôngga
Jakartika aja ta pugal sirèku
yèn sira gêlêm nungkula
sayêktine nêmu bêcik

Jakartika angling sugal
hèh dubilah pêpathak Sukawati
akon anungkul maringsun
wong mangan bras tadhahan
bêras kasap kongsia gigis untumu
Si Jayakartika mangan
bêras wangèn sabên ari

ambungên tanganmu padha
mambu apa hèh gênjik Sukawati
apa jampêng gêgobogmu
yèn wetan Mrapi ana
bocah nganjir lêlima plananganipun
môngsa ta dhêrakalana
têluk munyuk Sukawati

wau Tumênggung Jadirja
miwah Ranadiningrat sarêng prapti
saking bêbujung mangidul
wurine Jakartika
kang tinêmpuh wong dharate akèh lampus
tumpêsan kang sami gagal
lumayu mangidul sami

ana kang lumayu nunggal
marang gène Jayakartika jurit
wus parêng ing ajalipun
sigra Ranadiningrat
ngêtab kuda Jayakartika pinistul
luput antuk santananya
kêna sirahe ngêmasi

gya Tumênggung Jayadirja
marêpêki wontên kilènirèki
Jayakartika pinistul
kêna pilinganira
nora pasah nanging kobêng mengo bingung
emut gya nyandhak talêmpak
ngamuk sawadyanirèki

wontên dharat pitung dasa
wus kinêpung tan wontên angênèni
numbak inguncatan gupuh
lamun tinumbak kêna
Jakartika pinistulan ngalor ngidul
talêmpakira tan angsal
kinêmbulan pra Bupati

Suryanagara mêmanah
pra bupati kang sami amistuli
para mantri datan antuk
pra bupati kewala
wong cilike wus kinêpung kinarubut
tan ana bisa alihan
kadya numbaki cêcindhil

Jayakartika wus rêbah
gya pinocok utamangganirèki
sampun karsaning Hyang Agung
têka tan antuk bela
wong kang dharat pêjah sawidak têtêlu
anunggil sabin sakothak
dene ta kang kudu urip

anyêkêl kudaning mêngsah
buwang kêris têluk sarwi anangis
wadya lit samya bêbujung
ngidul ngambil bandhangan
anèng Ngasêm dènnya pacak barisipun
Tumênggung Ranadiningrat
Dipati Pugêr anuding

angaturakên mastaka
Ki Ngabèi Mad Salèh lawan malih
Ki Ngabèi Jayèngranu
sirahe winadhahan
anèng ancak wong kêkalih kang amikul
Dipati Pugêr akalnya
dene sirahing prajurit

cinara ancak saradan
jinajaran tumbak sanjata ngarsi
kang dulu akèh kapiluh
wau Pugêr Dipatya
pêparentah anêlukakên wong dhusun
pan lagya jinajayèng prang
yudane wong Sukawati

cinatur ingkang kaplajar
Dyan Tumênggung Rajamênggala prapti
ing nagara wanci surup
panggih lan Sang Dipatya
Sindurêja alon dènira umatur
pun anak Jayakartika
inggih kapupu ing jurit

aprang wontên Panêlaran
lèring Lèpènjêram mêngsahe jurit
Suryanagara Tumênggung
Rôngga Wirasêtika
Jayadirja Ranadiningrat Tumênggung
myang Tumênggung Pusparana
gangsal ingkang pra bupati

botên kenging kula ampah
kêkathahên mêngsah kang dèn tadhahi
wontên ing dhadha gènipun
kula pangawat kanan
tiyang Pêngging kang pangawat kiwanipun
kula pun Ranadiningrat
lan Pusparana kang gitik

nanging botên patos lanas
inggih kenging kula tadhahi miring
pun Jayadirja Tumênggung
gitik pangawat kiwa
langkung wantêr pangamukipun abikut
tiyang Pêngging kathah pêjah
cacah kawan dasa iji

dene kang nêmpuh pun anak
Rôngga Wirasêtika lan Suwandi
tan sagêd tulung-tinulung
sampun ajêng-ajêngan
ingkang pêjah sarêng pun anak pukulun
têtiyang sawidak tiga
nunggil sakothak kang sabin

wau kalane miyarsa
Sang Dipati Sindurja waspa mijil
ngutus punakawanipun
kang wadon tuturana
yèn lakine anèng paprangan kasambut
manggon ana jro kadhatyan
sawetaning kangjêng gusti

hèh Adhi Rajamênggala
dawêg kula bêkta manjing jro puri
ing mangke andika matur
sasolah tingkah dika
tiwasipun Jayakartika jro pupuh
wau dutane Sindurja
wus warta mring para rabi

rabine Jayakartika
duk miyarsa lakine angêmasi
sarêng anjrit tangisipun
rabinipun sakawan
santanane gumuruh ambata rubuh
sang nata kagyat miyarsa
lah sapa kang mucung iki

wetanipun si kulup dipati iku
sang nata gya têdhak
kang putra dipun timbali
iya kulup sawetan jaro ana pa

tangis umyung kang putra nêmbah umatur
gih mantri kawula
pun Jakartika ngêmasi
gène aprang wontên salèr Lèpènjêram

sang aprabu sigra animbali wau
Dipati Sindurja
sapraptanira jro puri
wus angirid Tumênggung Rajamênggala

praptèng ngayun dinangu marang sang prabu
Sindurja tur sêmbah
Rajamênggala tur uning
kala yuda kinarya pangawat kanan

kiwanipun tiyang ing Pêngging pukulun
pan sami bubuhan
botên kenging anulungi
tiyang Pêngging ingkang pêjah kawan dasa

pan kasêlut prange botên purun mundur
pun Jayakartika
kapupu madyaning jurit
sarowange cacah sawidak têtiga

wangkenipun pinocok tamangganipun
winadhahan ancak
pinikul tiyang kêkalih
jinajaran binêkta dhatêng Jakawal

ya ta wau alon ngandika sang prabu
ing sapungkurira
iya mungsuh ana ngêndi
nêmbah matur Tumênggung Rajamênggala

atut pungkur wontên Gumpang dèrèng wangsul
pun Suryanagara
Suwandi anglêlanangi
tan kumêdhèp kinarubut kalih dasa

sang aprabu dènira ngandika gugup
Sindurja mêtua
undhangana pra bupati
atugura nèng alun-alun sadaya

ywa katungkul pacalange dèn lumintu
Garêmêt Kaleca
kidul amataha mantri
ajagaa ana ing Pajang Nglawiyan

watarèngsun Si Suwandi wani mlêbu
marang jroning praja
Rajamênggala turnya ris
dalu malih pukulun botên puruna

rintênipun inggih pun Suwandi purun
winongwong dening Hyang
rayi dalêm Sukawati
wadyanipun apurun-purun lêksana

jamakipun tyang antuk pêpêjah satus
apês antuk bela
mêngsah sadasa ngêmasi
ing wusana mung tatu kalih kewala

sigra mundur dipati sing ngarsa prabu
undhang sanagara
aja na turu sawêngi
amêlèka bok mungsuh ing wêngi prapta

duk puniku wong jro praja alit agung
kêkês giris maras
miris uwas kêtir-kêtir
dene mungsuh gêguyon dadya tangisan

samya ngungun de samene bobotipun
iya sapa nyana
Jêng Pangeran Mangkubumi
dadi rowang têka dadak dadi mêngsah

ya ta wau datan kawarna ing dalu
Dipati Sindurja
enjing malêbêt jro puri
tinimbalan praptèng ngarsa atur sêmbah

dhuh pukulun paran ing karsa sang prabu
pan abdi paduka
sajro praja agêng alit
sami kêkês tyasipun gêmpal sadaya

sang aprabu alon pangandikanipun
ya mêngko Sindurja
sun arsa miyos tinangkil
Adipati Sindurêja nulya mêdal

sigra dhawuh sowan pêpakan sadarum
ngalun-alun aglar
pra bupati miwah mantri
datanapi sagunging para santana

ya ta wau tantara miyos sang prabu
munggèng panangkilan
aglar satriya bupati
para mantri ingkang nindhihi gêgaman

pra tumênggung wus tilar ing barisipun
ngandikan sadaya
aglar ing ngarsa narpati
sri narendra sora dènira ngandika

bocah ingsun para mantri pra tumênggung
miwah pra santana
kawruhana sira sami
aprakara patine Jayakartika

aja mêsgul aja na gêmpal atimu
Si Dhelo palastra
tiwas madyaning ajurit
wus pinasthi saka karsaning Hyang Suksma

samya nuhun wadya sadaya turipun
sang nata ngandika
balik dèn angati-ati
manawa na ing cidrane mungsuhira

lamun dalu rundhanira dèn lumintu
Dipati Sindurja
nêmbah matur tur udani
sapunika inggih pangajênging mêngsah

sami mundurwontên lèr Pepe pukulun
pun Ranadiningrat
nèng Sokawoya abaris
samya ngantos dhawuhipun rayi tuwan

sang aprabu jêngkar sampun angadhatun
ing wêktu punika
sabên kèndêl pukul katri
sri narendra miyos lênggah magêlaran

nèng lun-alun ngidêri baris sang prabu
awahana kuda
ngecakakên tyasing dasih
kunêng gantya wau ingkang kawuwusa

lampahipun kang bêkta mastakèng mungsuh
prapta ing Jakawal
wus katur marang ing gusti
tinêdhakan wontên ing paseban jaba

duk andulu pangran mijil waspanipun
ngandika ya tallah
liwat emane wong iki
têka mati pêpucuking bratayuda

mantrinipun kêkalih samya dinangu
katur aturira
miwiti malah mêkasi
saya ngungun agèdhèg sadangunira

duk puniku kang nuju sowan ing ngayun
Bupati ing Dêmak
Warung Balora duk myarsi
samya dongong myat ngunguning gustinira

pangran muwus Suranata wruhanamu
mantrining sang nata
siji iki luwih bêcik
wantêr mantêp santosa labuh nagara

sabên ingsun kinon anglurug ngong suwun
duk prang Madegônda
pan ingsun kesisan dasih
amung iki kang ana ing ngarsaningwang

nuli ngamukamadhani wong sapuluh
akêplok angakak
tangkêpe lamun ajurit
ya mulane ing saparan ingsun gawa

kala ingsun ngosak-asik Gunungkidul
bêburu yayi mas
Buminata Singosari
amung iki ingkang dadi kanthiningwang

lamun iku olèha pangajaningsun
lan Mangkunagara
Si Jayakartika wani
Arya Pamot lawan Si Mangkudiningrat

roro iku gêgayêmaning prang pupuh
dadi jênêng ingwang
nora susah bêbantoni
iya uwis dening Si Jayakartika

nora kudu ingsun ginawan tumênggung
sanadyan têlua
Si Jayakartika siji
ingsun pilih siji Si Jayakartika

waosipun lan dhuwungira wus katur
tinarik saksana
pangeran kagyat lingnya ris
dene iki Si Panji Mangunnagara

dhingin iku kang gadhuhi rama prabu
mring Mangunnagara
apa mulane ing mangkin
dene têka dèn anggo Jayakartika

dhinginipun Si Jayakartika durung
iya anganggoa
ing kêris Si Panji iki
yèn wus lawas pasthi kawruhan dening wang

ngandika rum hèh Mad Salèh Jayèngranu
balèkna marana
sirahe Si Dhelo nuli
Kakang Pugêr konên wor gêmbunge kana

lamun durung jinupuk ing sanakipun
nadyan ta uwisa
susulna sirahe iki
poma-poma ywa karya asmaraningwang

jêng pangran ngandika malih
dhatêng ing Carangpradapa
Si Jayakartika kiye
ing nguni mantri kaparak
apa mulane dadya
mantri kadipatèn iku
hèh Carangpradapa sira

apa ta sira ngawruhi
ing purwane duk samana
lungsure kalungguhane
Carangpradapa tur sêmbah
inggih mêningi amba
dipun suwun pocotipun
mring Dipati Pringgalaya

raka paduka sang aji
inggih anurut sakêdhap
nging lajêng kaparingake
dhumatêng putra paduka
pangeran adipatya
milane wontên pukulun
bratayuda sarêmpilan

Jakartika dèn kêcêki
dhatêng ing putra paduka
Gusti Pangran Dipatya Nom
wit sabine putra tuwan
tigang èwu punika
amung sèwu ingkang katur
tinampèn putra paduka

ingkang kalih èwu maksih
wontên ing Kapringgalayan
dèn pundhut tansah sumados
botên angangge wêkasan
nuntên Jayakartika
kang kinèn mêndhêti purun
pundi kang kalêbêt sêrat

tyang Pringgalayan mêdali
para mantri para lurah
panumbak saragênine
mantrikêkalih kang têngga
nuntên Jayakartika
murugi sarwi kêkudhung
tobat mawia dhuwungan

rowang pitu rare alit
kabur tiyang kapatihan
pun Jagacitra pinocok
lawan pun Suradinala
inggih ugi tinigas
sirahipun kalih katur
dhatêng ing putra paduka

putra paduka jêng gusti
nuwun lilah mring kang rama
ingkang sirah pamanjêre
timbalan dalêm kang dhawah
dhatêng putra paduka
kinèn manjêr wetanipun
nêm dhêpa saking Galadhag

dalu tinêngga ing mantri
yèn rintên lurah kewala
inggih manawi cinolong
dhatêng tiyang Pringgalayan
kinèn angrampog pisan
pan ing mangke sabinipun
pukulun putra paduka

sampun jangkêp amêndhêti
inggih saking Pringgalayan
kêdhik gène nyingêdake
Adipati Sindurêja
Pringgalaya kang kathah
Jêng Pangran Sukawati duk
miyarsa atêbah jaja

anjêtung dangu tan angling
lajêng sidhakêp kewala
mêrêm sarwi gèdhèg-gèdhèg
ya Allah astapirullah
dangu datan ngandika
pan amung anêbut-nêbut
wus antara dangunira

anulya atutup kuping
sawusnya dangu ngandika
mêngko sun idhêp karêpe
marmane jaili mring wang
iya Si Pringgalaya
dimèn tutug sêdyanipun
gone andhêplok nagara

iya apa kang pinanggih
wong gawe lêtuhing jagad
hèh Jayakartika kowe
sun walês ing kabatinan
bêcikira maringwang
nadyan silih sang aprabu
kang maringkên karyanira

sabên ingsun kinon jurit
anglurug kinanthèn sira
sira nora bedakake
ya sang nata iya ingwang
mangkono anggêpira
nadyan panèwu-panèwu
nora ana kaya sira

pangeran dhawuhkên malih
hèh Jayèngranu lan sira
Si Ngabèi Amad Salèh
Kakang Pugêr kon muliha
marang ing Sukawatya
gênti tunggu wisma ingsun
sida angrampit nagara

nanging ta pangrampit mami
wurung mêtu Banyuanyar
ingsun anabêt patine
Ngabèi Jayakartika
supayane dadia
iya têtangkêping pintu
tiwas mati pintu mênga

nanging ingsun lagi nganti
Sakèbêr lan Pringgalaya
muthag-muthêg ing Garompol
ing wartane mèh budhalan
amaju barisira
lamun uwis anèng Mungkung
ing kono pangrampit ingwang

ana dene pra bupati
kang andhèrèk têdhak ingwang
ya amung lêlima bae
kang wus padha anèng kana
Kakang Pugêr sun tinggal
lan kabèh para tumênggung
padha kari tunggu wisma

lah uwis mangkata aglis
iya ora nganggo layang
pan mung layang kowe bae
mantri kalih nêmbah mêsat
saking ngarsa pangeran
ing marga datan winuwus
lampahe sadalu marga

ing barisan sampun prapti
Pugêr nuju kalêmpakan
caraka gya dhawuhake
timbalane Jêng Pangeran
Pugêr duk amiyarsa
muwus apa raganingsun
ing karsane jêng pangeran

diadu lan Adipati
Pringgalaya saupama
tan nganggo Wlônda kanthine
Mayor Kèbêr Senapatya
ingsun môngsa wêdia
dèn karubuta wong wolu
mungsuh kaya Pringgalaya

maksih jaluk imbuh mami
sathithike papat êngkas
gumêr arame gujênge
para mantri pra bupatya
sigra ngundhangi bala
ngabêkti kang pra tumênggung
sami andum karaharjan

bêndhene ngungkung tinitir
budhalan sabalanira
pra bupati ngatêrake
wangsul saonjotan samya
Pugêr sadalu marga
enjingipun prapta sampun
wus panggih lawan pangeran

rinangkul dipun cêblèki
hèh wakane katiwasan
têka matèni Si Dhelo
mêsakake lawan eman
bênêre piniluta
Dipati Pugêr umatur
langkung dènira ngla-êla

sadasa jêr botên kêni
dalajade mega abang
Panêmbahan mega belong
Panêmbahan mega gêdhah
dadine nuntên pêjah
Brawijaya mega biru
akongkonan tan winawrat

sagunging para bupati
sadaya dèrèng kaduga
Paridan plêca-plêcune
amung pangeran kaduga
dadya gumujêng latah
ngandika mring pra tumênggung
hèh sakèhe bocah ingwang

apa sira wus atampi
malêcune kang dipatya
matura priye têgêse
sira Suradimênggala
Tumênggung Wilatikta
Dipati Suranatèku
nak ingsun Gadamastaka

iya Si Selanagari
Tumênggung Kartanagara
miwah Rêksanagarane
Brajamusthi Brajadênta
Tumênggung Singarana
lawan Têgal Angun-angun
Jalêksana Surajigja

Yudaningrat Pudhakmiring
samya tur sêmbah sadaya
raos punika artine
sami nuwun tan kaduga
inggih nuwun jinarwan
kyai lurah plêca-plêcu
punika wontên punapa

pangeran ngandika aris
têgêse iki ki raka
nguring-uring sêntanane
iya ingkang dadi raja
kongkon Jayakartika
tan nganggo bobot puniku
mulane mati ing rana

payo padha dèn padoni
iya ingsun rewangana
iku pan bênêr lakune
wong kongkonan magut yuda
pasthi angambil manah
lan dadi wajibing ratu
budi atèr maring wadya

wong bênêr dèn uring-uring
mendahane yèn luputa
banjir bandhang panutuhe
gumêr sagung pra bupatya
Pugêr alon turira
bênêr ing pundi puniku
wus ratu anèng nagara

dadak ngêrenah wong cilik
Dhelo ingsun rowangana
angrêbut nagaraningong
iya pirabara benjang
iku sabda nora sah
sawahe Ngêndho mung satus
dikon nindhihi arahan

dèn adu lan pra bupati
mendah yèn ora nêlika
mungsuhe padha tos-atos
Dyan Tumênggung Jayadirja
gêdhe dhuwur agagah
sawahe sèwu nêmatus
Dyan Rôngga Wirasêtika

akanthèt otote bêcik
dhasare sugih santana
sawah rongèwu lungguhe
Tumênggung Suryanagara
kadi Somba paradan
sawah sèwu limang atus
Tumênggung Ranadiningrat

kaya Panji Wanèngpati
lunga namur duk jêjaka
lêlungguh sèwu cacahe
Dyan Tumênggung Pusparana
kadya putri Wiratha
lêlungguhe sawah sèwu
bêbenggole jênêng ingwang

têlung èwu sawah mami
benggole wong Sukawatya
lah saka ngêndi bênêre
panatus Jayakartika
wong prentah tanpa ngrasa
gumêr kang para tumênggung
awali ambal-ambalan

sang dipati angling malih
kukume puniku padha
wong tanpa dosa binêlok
dèn usung marang paprangan
dibrukake gêmrobyag
bêlokane nora ucul
banjur rinampog kewala

sabênêr-bênêring tandhing
iya Si Jayakartika
lawan Ngabèi Mad Salèh
miwah Singadirja Sima
sawah ngrongatus cacah
iku parentah satuhu
nora ngawur ngayawara

apa sun sarowang mami
dèn anggêp gênjik kewala
dupèh kuwuk desa kabèh
ya dadi abahan apa
dubilah nora tallah
iya apa bedanipun
padha têrah Nabi Adam

sangsaya abêlik-bêlik
gujênge kang pra bupatya
jêng pangran ngandika alon
lah kapriye sanak-sanak
padha kalah ta sira
sadaya sami umatur
saèstu asrah bongkokan

ya ta wontên playon ngungsi
patang puluh saking Sala
Mesa Jlamprang sakancane
kang dadya pangajêngira
nama Singadirana
nêdya nusul kancanipun
kang nama Carangpradapa

nèng pakuwon wus kapanggih
maksih dadya kalangênan
Carangpradapa karyane
angawruhi wong niyaga
gandhèk yakin awruhan
wantu parigêl umatur
Carangpradapa ris mojar

lingnya kakang dika inggih
lumampah nyêrat andika
dawêg kula aturake
Dipati Pugêr Manggala
dimèn konjuk Pangeran
Dipati Pugêr puniku
ngiras carik padamêlan

ing dalu samya lumaris
marang pondhok kapugêran
prapta sampun manjing pondhok
dinangu Carangpradapa
katur saaturira
wus kinèn anggawa maju
Pugêr arêsêp tumingal

pinundhut tulisanèki
Pugêr kagyat duk tumingal
sampun angalêm tulise
dhapur kasutamênggalan
Carik Natakusuman
sak-Allah ing besuk esuk
yêkti yèn suka pangeran

dene warnane apêkik
dhasar wong têka nagara
wêruh Samadipurane
Suligi lawan Brêmara
inggih pan kuwanuhan
datan kawarna ing dalu
enjing wus binêkta seba

jêng pangran sampun umijil
alênggah paseban jaba
Pugêr prapta nyebakake
abêbisik aturira
dadosa pêpenginan
dhasare pangeran dulu
langkung rêsêpe kalintang

nulya kinèn anênulis
sêrat maring ing Gumantar
pinitungkas ijoane
Tumênggung Samadipura
wau wus tinimbalan
prapta inganthukan maju
nèng wurine kang nênurat

langkung ngungune ningali
marang pawong mitranira
dupi wus dadya sêrate
katur mèsêm jêng pangeran
lajêng kinèn angêcap
wasis ing ukara alus
sampun nuduh kang dinuta

nulya damêl sêrat malih
ngilèn maring pra bupatya
sami nunggil parentahe
dina Sênèn angkatira
saking ing Majakawal
Kumpêni wus praptèng mungkung
lagi angsal kalih dina

tan adangu nulya dadi
wus lajêng ngêcapan pisan
sigra lumampah dutane
kang mangidul ngilèn samya
sarêng sami sadina
kabèh pra bupati kumpul
ing pukul satêngah sanga

jêng pangeran ngandika ris
kabèh padha ngestokêna
Si Singadirana kiye
lagi têka Surakarta
mêngko sun junjung lênggah
iya namaa tumênggung
Si Tumênggung Sindusastra

ing têgêse iku carik
nanging durung duwe kônca
lagi tri atus sawahe
Si Tambak Pagêr Sikaras
ya pirabara benjang
tunggala lawan sirèku
Tumênggung Samadipura

pangeran wus angundhangi
wadya rongatus patbêlas
tumênggung tinilar kabèh
mung mantri bêkta sadasa
sakawan mantri ngarsa
nênêm para mantri pungkur
lêlurahe anyadasa

sakathahe pra bupati
rintên dalu wus samêkta
wau kangduta kalihe
sami prapta kalih pisan
ingkang marang Gumantar
myang mring pabarisanipun
pra Bupati Sukawatya

samya sandika turnèki
Bupati ing Sukawatya
sigra ngirabkên barise
têtêlukan kang jaranan
satus wolu cacahnya
saantuke kang anungkul
lèr marga sawetan marga

margi ngalèr Bayalali
margi ngetan Majasanga
mung Pêngging kang maksih mogok
lèr margi nungkul sadaya
sayêkti pêpatutan
kang amogok kang anungkul
pan sami pakantukira

ing Ngasêm dèn broki malih
gonira nata pacêkan
wontên nêmatus angsale
ingkang warni kêkapalan
wontên sèwu kang dharat
gantya malih kang cinatur
Jêng Pangeran Sukawatya

budhal datan ngêtawisi
ari Soma Lêgi enjang
wimbaning lèk ping salawe
têdhakipun jêng pangeran
saking dhusun Jakawal
rêrêp kasarèn sadalu
enjing angidul lêlampah

Pangeran Mangkunagari
budhal saking ing Gumantar
kêbut sawadyabalane
kunêng malih kawarnaa
barisan Kalijêram
pan ingkang kalih tumênggung
kinon amilih panggonan

amrih pêncar ingkang baris
Dyan Tumênggung Jayadirja
anèng Kêmadhoh barise
Tumênggung Ranadiningrat
nèng kulon Pringgalayan
wus pêpêt ing marga agung
tan ana kêna lumampah

antawising wolung ratri
patine Jayakartika
lawan pangeran praptane
gègèr malih Surakarta
wong pacalang tan têbah
sampun matur ing sang prabu
mungsuh tan nêdya mundura

wanci pukul sadasa prapta pangeran
ing Lèpènjêram dèsi
Dyan Suryanagara
Rôngga Wirasêtika
Pusparana angantuni
bupati tiga
sampun majêng kang baris

abusêkan nagari ing Surakarta
katur ing sri bupati
kang rayi badhenya
èstu ngrampit nagara
ing mangke pan sampun prapti
Ngasêm pinarak
kèndêl anata baris

abdi dalêm macalang amung Kaleca
ngilèn pan botên kêni
kapêpêtan mêngsah
datan kenging ingambah
wontên sèwu kang turanggi
nging pêpilihan
rayi dalêm ngawaki

sarwi gugup dènnya ngandika sang nata
wong nglurug apa iki
nora wruh ing mêngsah
lamun umanjing praja
hèh Sindurja bok manawi
mindha yayi mas
yêktine Si Suwandi

Adipati Sindurja matur akêkah
dhuh pukulun sang aji
môngsa ta pandunga
inggih abdi paduka
nadyan busanane sami
sruwal rasukan
nging sanès dhêsthar gusti

rayidalêm dhêstharipun cêmukiran
jingga Radèn Suwandi
lancingan rasukan
tan wontên ingkang siwah
inggile kaot rongnyari
lan ari nata
anyênyamar ing warni

lampahipun ajalêr rayi paduka
lan cahya kaot wêning
kathah kakilapan
yèn inggih sadlèrèngan
dangu-dangu kuningnèki
Suwandi pêthak
rayi paduka wilis

sri narendra ngandika baya yayi mas
mung mandhêg Ngasêm nuding
Suwandi kewala
Sindurja matur nêmbah
Suwandi dhuwunge katri
rayi paduka
amung wangkingan kalih

datan arsa amangking curiga tiga
sang nata ngandika ris
iya kancanira
aja na kang sêmbrana
bewake dèn ngati-ati
praptaa Kleca
gawat Si Mangkubumi

Sindurêja nêmbah mijil aparentah
mring sagung pra bupati
tuwin pra santana
ngumpulkên wadyanira
ingkang wahana turanggi
sawusnya kêmpal
gunggunging kang prajurit

gangsal atus turanggane pra santana
dhomas ingkang lumaris
mêmatah parentah
aminta-minta bala
kaparak têngên tinuding
ywa kongsi kesah
kidul bubuhanèki

kinanthènan wong kalang sadayanira
lan wong Gêdhong sapalih
tindhih kaliwonnya
ngalèr bupatinira
kidul prasamya jagèni
ing praptanira
Pangran Mangkunagari

nanging sabên sontên sami magêlaran
mangkana kang winarni
pra jajar kaparak
dalah sarowangira
kang pacalang Kleca dèsi
prapta kaplajar
mring jro praja tur uning

yèn ing Gumpang maya wus kanggènan mêngsah
Pangeran Sukawati
saking Ngasêm budhal
wadyanipun pangarsa
Jayasudirga dèn broki
kagila-gila
bêbahak bêboyongi

anèng Tuwak Tumênggung Ranadiningrat
ing Gumpang kang barisi
bupati satunggal
Tumênggung Pusparana
bakda sar sang nata mijil
kapraboning prang
kang putra datan kari

lir sêsulung turôngga ingkang macalang
sang nata angidêri
pan munggèng turôngga
baris yèn winatara
pitung èwu malah luwih
dharat turôngga
oprup amarentahi

para mantri bae kang amacalanga
aja nganggo wong cilik
dhompo aturira
oprup kaku tyasira
wus têdhak saking turanggi
jêng sri narendra
lênggah bangsal pangrawit

duk pinarak malêdug turôngga prapta
kadya kaburu jurit
praptèng pagêlaran
matur atur uninga
yèn Pangeran Sukawati
pan sampun prapta
wadyanira anggili

kadi lajêng tangkêpe ingkang gêgaman
orêg sagunging baris
drahgundêr wus prapta
satus gugup sang nata
kontrag wadya sanagari
bingung puyêngan
rare pating jalêrit

Totlomondo angling marang mantrimuka
kadiparan dipati
wau kula warah
pacalang kang prayoga
sampun mêmatah wong cilik
mantri kewala
têka pacalang cilik

nora arus karya kagyating narendra
di ana bêngi-bêngi
wong gêdhe apêrang
wus satêngah nêm mangkya
sang dipati sigra nuding
mring putunira
Tirtawijaya nami

Pakuningrat nganthèni Suraprameya
kaparak anganthèni
Ki Bênêr samana
lawan mantri têtiga
oprup ingkang andhawuhi
iya awasna
yèn nyata anêkani

dipun enggal nuli balia kewala
sigra anêmbah sami
mantri mring sang nata
mêsat asêsandêran
ing Garêmêt sampun prapti
datan katingal
lajêng mangilèn sami

amung kuda pêpitu praptèng Kaleca
kilèn Kaleca kèksi
wadyabala aglar
nguculi prabot kuda
pangeran kang dèn sanggrahi
nèng Bêlulukan
mantri pangajêng sami

kèndêl anèng kilèn Kaleca gènira
dalah sasikêpnèki
ana kuda prapta
nora dèn munasika
tinakènan amangsuli
sarwi pratela
lamun kang prapta mangkin

tuhu kangjêng gusti pangeran piyambak
wadya ingkang umiring
mung bupati gangsal
benjing enjing umangsah
yèn dika maido kyai
kêna kewala
dika priksa pribadi

sigra wangsul anandêr ponang caraka
ing alun-alun prapti
horêg kang gêgaman
praptane kang pacalang
wus prapta ngarsèng narpati
umatur nêmbah
pukulun sri bupati

mêngsah kèndêl nguculi prabot turôngga
badhe ing benjing enjing
gènipun umangsah
angantêp yudanira
tuhu kang angirid baris
botên utusan
rayi dalêm pribadi

duk miyarsa anglês tyasira narendra
hèh Sindurja dèn bêcik
sawêngi ywa obah
bewakmu aja towang
ngandika malih sang aji
lah oprup sira
mapaga yuda enjing

pra santana kabèh milua ing sira
hèh sagung kadang mami
Yayi Dinagara
Dhimas Adiwijaya
Buminata lawan malih
iya yayi mas
Rôngga mapaga jurit

kulup Angabèi Adhi Mas Panular
myang Danupaya yayi
dèn padha prayitna
oprup matur sandika
ing wanci wus bakda Mahrib
kondur sang nata
sapraptanirèng puri

oprup pamit mêdal siyaga magud prang
miwah santanasami
wus samya siyaga
kunêng gantya winarna
Jêng Pangeran Sukawati
nèng Bêlulukan
ingkang rêmbug wus dadi

yèn pinêthuk ing Grêmêt miwah Kaleca
badhe gêlaring jurit
tan mawi pangawat
yèn ungguling ayuda
anaa pangawat malih
panjinging praja
kang kinèn andhadhani

sakancane Dyan Tumênggung Jayadirja
ingkang pangawat kering
Dyan Suryanagara
Rôngga Wirasêtika
Pakuningrat tan dèn broki
lèr Pakauman
kang dhadha jog ing baris

Ngadipala anjog sakidul Kêmlayan
nocok sakidul masjid
dene jêng pangeran
dadya pangawat kanan
Ngadipala ngidul malih
nuntên angetan
lèr Pagajahan ngrampit

tan winarna ing dalu wuwusên enjang
têngara wong Kumpêni
tambure gumêrah
salomprèt mung satunggal
satus drahgundêr Walandi
satus kang Islam
tindhih Kaptin Samsudin

pra santana nèng wurine Kumpêni Slam
sagêgamaning jurit
lamun ginunggunga
kalih èwu sadaya
bidhalipun ingkang baris
pan kinurmatan
maryêm ping sapta muni

gumarêdêg kèbêkan sagunging marga
bêndhe gong lawan suling
abarungan munya
kang anèng Balulukan
prajurit sampun rinakit
arêbat papan
Kaleca dèn ênciki

Dyan Tumênggung Suryanagara kalawan
Dyan Rôngga kang angirid
myang Ranadiningrat
Tumênggung Pusparana
wus sami tilar turanggi
amaju rampak
ngirid mantri pinilih

praptèng wetan Kaleca bala Walônda
kèndêl amasang rakit
lèr Kumpêni Islam
kidul satêngah marga
sagung drahgundêr Walandi
majêng sakêdhap
mungsuh kasêlak prapti

nyèrèt watang Dyan Rôngga Wirasêtika
miwah Suryanagari
anglêlandhak tumbak
giyak panêmpuhira
Kumpêni asru ngêdrèli
lir arga gograg
swarane drèl Kumpêni

jêng pangeran nindhihi wurining bala
ingkang mantri pinilih
arja songsong jênar
dupi êdrèl ping tiga
pra mantri amalês bêdhil
para bupatya
nusup kukusing bêdhil

Alpèrèse tinumbak Suryanagara
niba saking turanggi
sareyan tinumbak
Rôngga Wirasêtika
Surajigja anumbaki
pinistul kêna
baunira kang kering

Surajigja nora sangsaya sudaa
malah krodha mawêrdi
bikut pamukira
Wlônda papat kang pêjah
dhadhal barising Kumpêni
Kumpêni Islam
kathah ingkang ngêmasi

Totlomondo mubêng rumêksa ing bala
pra santana nulungi
nulya Jêng Pangeran
Sukawati mangarsa
atilar songsongira glis
ngêtap turôngga
watangira pinusthi

amuk-amuk akukuk wong Sukawatya
giyak aloke sami
dhadhal pra santana
dadya mundur apisah
kalawan bala Kumpêni
Suwandi Rôngga
wus nitih kuda malih

miwah sagung para bupati kang dharat
sigra nitih turanggi
tut wuri santana
nyanjata saking wuntat
pistulira mobat-mabit
Pangeran Rôngga
binêdhil saking wuri

ricikira pistule Pangeran Rôngga
ingkang kêni ing mimis
jêmpole katratas
kipat pistule tiba
sinurakan wanti-wanti
Pangran Panular
bokonge kuda kêni

gobrah-gobrah sinurak akon nolèha
jêng pangran angajani
Suwandi sêsumbar
dhuh dhuh para pangeran
dene sigid ingkang warni
asongsong jênar
jêbul jirih lir èstri

oprup atur uninga tiwasing aprang
ajidan kang rumiyin
nyandêr malbèng pura
ing alun-alun prapta
wêwarta yèn kasor jurit
gya manjing pura
umatur ing sang aji

lamun oprup kasor prang anèng Kaleca
mêngsah taksih angungsir
ajidan sawusnya
matur anulya mêdal
gugup kangjêng sri bupati
ngrasuk busana
kang putra dèn timbali

abusêkan katon kang obong-obongan
bêdhil sangkin mrêpêki
tambuh solahira
wadya ing Surakarta
larane sèwu panastis
nora karuwan
jêjênthik milu sêdhih

akatula-tula lir coplok-coploka
tuwa nom gêdhe cilik
wadya Sukawatya
kang bujung sing Kaleca
Suryanagara kêkinthil
tansah sêsumbar
wong Surakarta sami

anolèha dene iku kèh pangeran
padha asigit-sigit
apa nora wirang
dene têka lumajar
eman warnamu apêkik
tinggal gêlanggang
dudu sutèng narpati

kacarita Pangeran Mangkunagara
saking kidul angrampit
wontên kuda dhomas
wus nabrang Kaliwingka
kaparak ingkang nadhahi
kang dadi dhadha
kalang pangawat kering

Dyan Tumênggung Jayawikrama kalawan
Sumadinala kanthi
saragni jro samya
pinangku ing wadana
Pangeran Mangkunagari
sigra narajang
kukuk sawadyanèki

tinadhahan dene kang wadya kaparak
rame bêdhil-binêdhil
pêngkuh ingkang dhadha
pangawat tinarajang
kang kiwa pêdhot tumuli
pangawat kanan
anêmpuh marêpêki

dadya mungsuh kang moncèr asangêt taha
dangu dènira jurit
punggawaning mêngsah
nama Ki Mangkuyuda
kabranan baune kering
gya ginosongan
binêkta mundur aris

dadya dangu ajêng-ajêngan kewala
gantya lèr kang winarni
Dipati Sindurja
Pangeran Pakuningrat
sakancane para mantri
tampi timbalan
kinon bantu ing jurit

bidhal ngilèn kapêthuk kang mundur yuda
nèng marga sawetaning
ing Kartanagaran
Kawiradigdan lama
kèndêl kang bala Kumpêni
sakêdhap tata
mungsuh anunjang wani

ngamuk punggung kalawan watang curiga
Kumpêni angêdrèli
rinukêt kewala
Kumpêni kagègèran
wus rusak tataning baris
sang mantrimuka
putune angêmasi

dhadhal malih lumajêng baris Walônda
ngetan anurut margi
kumpul pra santana
Pangeran Pakuningrat
amangidul ngetan malih
sang adipatya
dhawah saking turanggi

rinarômpa inginggahakên turôngga
gêgancangan lumaris
wontên tur uninga
lamun kang wayah tiwas
Tirtawijaya ngêmasi
kagyat amaras
nênggak waspa anggêndring

praptèng kidul Kamlayan bantune prapta
sakawan pra bupati
Dyan Puspanagara
kalih Nitinagara
Wiraguna lawan malih
pêpatihira
kangjêng pangran dipati

kang anama Tumênggung Tirtanagara
sami majêng sakêdhik
wetan Kadipala
wau pamêthukira
cinatur mêngsah kang prapti
kang dadya dhadha
anjog sakidul masjid

ingkang kiwa anjog lêlurung Galadhag
kang têngên anjognèki
salèr kandhang gajah
pojok jaro kadhatyan
Jayadirja kang nindhihi
barising dhadha
lan para mantri ngarsi

pangawate kering têtindhih Dyan Rôngga
lawan Suryanagari
pangawate kanan
jêng pangeran piyambak
Ranadiningrat kang ngiring
Dyan Jayadirja
Pusparana dèn kanthi

para mantri pinilih kang sapanduman
tumut Jadirja jurit
dene kang saduman
tut wuri Pusparana
wau ta ingkang nadhahi
Puspanagara
lajêng campuh ing jurit

mantri ngarsa salawe kang mangsah yuda
kinèn nèng ngarsanèki
Tumênggung Jadirja
kumrutug pistulira
salawe nora nganggopi
nêsêk anunjang
wantêr akaduk wani

karya ebat sagung janma kang umiyat
prawira Sukawati
kadya saradula
galak amôngsa sarpa
dhasar jinajayèng jurit
winong dening Hyang
dhadhal kang pra bupati

Dyan Tumênggung Puspanagara sutanya
pupon kacandhak mati
lawan Jadirana
jaksa ing kadipatyan
sarêng kapupuing jurit
anèng Kêmlayan
wong Surakarta miris

maras uwas tatas rantas anglês ing tyas
sumbar wong Sukawati
hèh wong Surakarta
katon apa wak ingwang
sira mlayu sun parani
pan dudu macan
lan dudu sarpa mandi

palajênge sagunge para santana
kang sarêng lan Kumpêni
prapta loji samya
ana kang lajêng ngetan
tan nêdya ngumpul mring puri
para pangeran
tan ana kantun siji

Pangran Pakuningrat Dipati Sindurja
kèndêl sawadyanèki
ing sapinggirira
ngalun-alun kang wetan
kumpule ingkang prajurit
mung pitung dasa
dharat tan ana malih

Dyan Tumênggung Puspanagara kèndêlnya
nèng wismane pribadi
Dyan Nitinagara
lawan Tirtawiguna
lajêng lumêbêt ing puri
sakancanira
wau jêng sri bupati

arsa miyos tinunjang wong ngili samya
manjing sajroning puri
tan wruh yèn kadhatyan
ing rèh bingung kalintang
wus lali kawula Gusti
mung rêbut gêsang
pati-pati bêntusi

ana ingkang nangis kang lakine pêjah
para dyah kontrang-kantring
anèng palataran
Ngabèi Jadirana
ingkang sampun angêmasi
prang Ngadipala
kang wadon angulati

pangrungune lakine anèng jro pura
bingung pating jalêrit
wêwahbong-obongan
kilèn kiduling pura
ngalad-alad gêgirisi
swaraning surak
barung grubuging agni

angumandhang sêngganing swara ruhara
gora kagiri-giri
gêtêr patêr kadya
bêlah ingkang bantala
langit sapta anungkêbi
prihatin dahat
kangjêng sri narapati

laju miyos lawan jêng pangran dipatya
kèndêl ing sri manganti
tambah kapiyarsa
wontên mantri tur priksa
gusti mêngsah ngidak wani
pangarsanira
nocok sakidul masjid

abdi dalêm Sindurêja Pakuningrat
kang sami ambantoni
sampun kapalajar
balanipun kèh pêjah
dene bêbantu ing wuri
Puspanagara
Nitinagara wingwrin

lawan Tirtanagara Tirtawiguna
sakancane angisis
tandange kang mêngsah
tuhu kagila-gila
tan kenging dipun tanggêni
nunjang angidak
golong gêlêng gumuling

Saradipa saking loji praptanira
dinangu ing sang aji
paran Saradipa
prange para santana
Walonda lan pra bupati
Ki Saradipa
tur sêmbah nuwun gusti

abdi dalêm sampun sirna kapêlajar
samya arêbat urip
sawontêne mangkya
mèpèt ing panangkilan
mêngsah wontên kinul masjid
jêjêl ing marga
tarab tumbak kinêmpit

abdi dalêm Kumpêni muwêr kewala
jro loji tan mêdali
sônggarunggi ing tyas
inggih dhatêng paduka
ngandika jêng sri bupati
lamun mangkana
sagunge garwa mami

lawan gêdhe cilik sakèh putraningwang
gawanên maring loji
minôngka pratôndha
yèn ingsun wus pitaya
abipraya lan Kumpêni
nuli mangkata
sun arsa mapag jurit

lah dhawuhna mring oprup karsa manira
nêmbah Saradipa mit
malêbèng jro pura
ngirid pra garwa putra
sêpuh anèm para putri
kêrig sadaya
binêkta maring loji

bêdhah jaro prênah ingkang kidul wetan
sapraptanirèng loji
oprup duk tumingal
polahe garwa putra
miwah sagung putra putri
kang timur samya
ginendhong myang dèn indhit

langkung ngêrês Totlomondo ing tyasira
sigra kinèn anarik
wau mriyêmira
kang marêk mring kadhatyan
oprup sampun dèn dhawuhi
lamun sang nata
arsa umagut jurit

wus pinêpak sawontêne abdinira
sampun tan wontên malih
mung mantri kaparak
wira-wiri macalang
Gêdhong tumut dhatêng loji
ngiring pra garwa
putra-putri lit-alit

oprup nuduh marang salotêr kapitan
mung bêkta sa-Kumpêni
dhèrèk jêng sri nata
salotêr sigra mangkat
wong ing kadipatèn prapti
malêbèng pura
pitung dasa watawis

kang umiring sang nata mung para magang
wong kawan dasa kalih
pinaringan tumbak
lan abdi Suranata
wontên sadasa tan luwih
myang nyai lurah
papat kaparak jawi

sri narendra wus mangking Kyai Bêlabar
waos agêm sinandhing
pan Kyai Kêbomas
dene Pangran Dipatya
Ki Mesanular winangking
Kyai Baruwang
cinothe munggèng kering

waos Kyai Panatas sampun cinandhak
têdhak sri narapati
bêndhe Kyai Becak
ginêntosan wong lanang
agul-agul Gêrdapati
ingkang rumêksa
ngampil tabuhirèki

lagya prapta salêbêting brajanala
ana wadya tur uning
kalamun Pangeran
Mangkunagara prapta
saking kidul dènnya ngrampit
akêkapalan
wadya sèwu watawis

kang nadhahi pra abdi dalêm kaparak
pun Kartinala tindhih
lawan Jawikrama
nanging karoban mêngsah
dene gènipun ajurit
lèr Kaliwingka
Kadhawung ngilènnèki

myarsa bêdhil wor surak tangis gumêrah
kuwur tyasnya sang aji
wong wayang wuyungan
kadya gabah ngintêran
pawèstri myang rare alit
abilulungan
nunjang ngarsa sang aji

wantu dèrèng wontên sitinggil samana
mulat sri narapati
mangalèr katingal
blêduge wong lumajar
kasusu tiba kuwalik
tangi katunjang
tangi malih anggêndring

sampun kobar pondhok kilèn pagêlaran
mungsuh katur umanjing
ngalun-alun samya
sigra têdhak sang nata
ngandika mring para abdi
lah payo bocah
sêdhênge mangsah jurit

abdi dalêm magang sami ting jalemprak
munggèng ngarsa sang aji
ana cikrak-cikrak
ana kang têtayungan
Mangkudiwirya Ngabèi
lêlurahira
Citradiwirya ari

duk inggahe Tumênggung Citradiwirya
tinanêm anèng Pathi
arine gumantya
kalurahane magang
tigang atus ingkang sabin
Mangkudiwirya
bagus anom ing warni

akêkèjèk munggèng ngarsane sang nata
nêpsune awor tangis
mubêng kiprah-kiprah
dalah sakancanira
ana gêdrug-gêdrug siti
ana kang onclang
kèh tingkah ing prajurit

sampun rawuh sang nata ing panangkilan
mulat ngilèn kaèksi
wong kulambi abang
têtiga kang satunggal
udhêng kuning klambi kuning
cêmêng waosnya
sinèrèt wangkit godhi

kang kêkalih tiyang badhugal kewala
nyangkêlit upêt sami
juru ngobong wisma
sang nata angandika
kang katon iki wong ngêndi
wadya turira
têtiyang Sukawati

sri narendra dhawuh nabuh Kyai Becak
agul-agul kang gitik
gumapruk kewala
ping kalih kaping tiga
kaping pat maksih tan muni
katur sang nata
yèn Ki Becak tan muni

sri bupati dahat maras sajroning tyas
agèdhèg ngandika ris
abot Si Sujana
tuhu prajuriting rat
gêtêm-gêtêm sri bupati
wau kang putra
jêng pangran adipati

matur mring kang rama sarwi rawat waspa
kawula nuwun pamit
magut ing ayuda
inggih arsa mêthuka
prange Paman Mangkubumi
singa tiwasa
kang rama ngandika ris

kulup aja anadhahi pamanira
abot Si Mangkubumi
lawan durung môngsa
kang putra kêdah mêksa
kang rama sangêt gondhèli
kadya raup rah
pasuryane jêng gusti

lir garudha pinandêng munggèng wanteyan
saking ngampêting runtik
sang nata umiyat
baris mêndhak atarab
prênah lèr wetan watawis
mung pitung dasa
bandera kalih supit

Punika lajêng nyandhak buku jilidan ôngka III.