Radyan Gathutkaca sigra tilar mungsuh
sarta buwang dhêndha
mêlajêngi ingkang bibi
kapiyandhêm mêlajêng nungkêmi pada

Radyan Ôntarêja suwe dènnya dulu
dening mungsuhira
nungkêmi padaning bibi
nyipta tuhu yèn ari Dyan Gathutkaca

gya umarêg mring kang bibi sarwi matur
lah sintên punika
mêngsah kawula ajurit
dene têka nungkêmi pada paduka

Rêtna Wara Sumbadra ngandika arum
hèh kulup wruhanta
iyèki arinirèki
kang wus sira ucapakên anèng palwa

satriya ing Pringgadani ajêjuluk
Radyan Gathutkaca
iya kang wus dadi wêling
eyangira Sang Bathara Ôntaboga

hèh ta kulup Gathutkaca dèn agupuh
sira ngabêktia
marang ing kakangirèki
aja sira kulup nganggo walang-driya

Ôntarêjakadangira tuwa tuhu
duk sudarmanira
kasasar dhasaring bumi
dhaup lawan putrane Yyang Ôntaboga

Gathutkaca sarwi mèsêm dènnya matur
môngsa ta puruna
bibi kawula ngabêkti
mring pun Ôntarêja kadang kula tuwa

ujêr pisah lan sudarma awit timur
inggih nèm kawula
nanging alit mila nunggil
anèng praja tan pisah lawan sudarma

Radèn Ôntarêja miyarsa gumuyu
iya bênêr sira
wis aja susah ngabêkti
nadyan tuwa nora dèn êmong sudarma

lawan manèh môngsa ta lawasa ingsun
anèng marcapada
samangsane wis ngabêgti
ing jêng rama myang uwa Prabu Ngamarta

miwah marang jêng paman katiganipun
sagarwane padha
samangsane wis ngabêkti
ingsun nuli mulih mring dhasar pratala

apan ta wus karsane dewa kang luhung
wak ingsun tinitah
anèng sandhasaring bumi
kapindhone mêsakake ibunira

wus tan nunggal ing laki nora andulu
iya marang putra
mendah sungkawaning galih
baya-baya ing siyang dalu karuna

sang kusuma mèsêm angandika arum
kulup Ôntarêja
lah apa karane kaki
dene kongsi têmah prang lan arinira

lah ta apa purwane radyan umatur
paduka dangua
bibi dhumatêng pun adhi
yèn kawula botên uninga ing warta

mêdal sangking ing palwa lajêng ki- // nêpruk
sangking antariksa
pan kawula mèh ngêmasi
dangu jungkêl nèng siti sangêt kantaka

jroning aprang miyarsa sêsumbaripun
kawula wus nyipta
kêlamun kadang pribadi
ingkang dados wêlingipun kangjêng eyang

nanging putra tuwan kêpati tan ayun
kula akên kadang
kêpati-pati dènnya mrih
ing ayuda nênggih ing pêjah kawula

Gathutkaca miyarsa gumujêng guguk
sintên kang puruna
sayêktine sônggarunggi
yèn ngapusi têngah prang angaku kadang

inggih bibi sangking ing timbalanipun
raka padukendra
uwa Prabu Dwarawati
duk paduka linarung wontên ing palwa

pan kawula kinèn ngêtutna pukulun
sapuruging palwa
anjangkung sangking wiyati
lamun wontên kang ngambil layon paduka

dhawuhipun kawula glis kinèn ngêpruk
môngsa ta dedea
kang nyidra paduka bibi
pan ing mangke paduka sampun waluya

nyuwun têdah sintên duratmakanipun
kang nyidrèng paduka
kawula cêpênge bibi
sang kusuma miyarsa èmêng ing driya

yèn tutura pêsaja mring putraningsun
yêkti nora bisa
prapta nêgara tumuli
lawas pijêr golèki maling aguna

sang rêtna ngling iya wêruh warnanipun
nanging tan têtanya
nama myang wismanirèki
iya nuli linarihan jajaningwang

Ôntarêja miyarsa lingira asru
marang Gathutkaca
yayi yèn sira ngrêmbugi
ing dhawuhe Narendra Krêsna mring sira

sun tutugkên wa prabu ing karsanipun
dènnya mrih kênanya
mring kang nyidra kangjêng bibi
ing kundure ya aja mêtu ing marga

anuruta pinggir bêngawan mandhuwur
môngsa ta adoha
tangguhe Sri Harimurti
gone nyidra sangking tan kuwawa brôngta

mring jêng bibi tan kapadhan karsanipun
kêlamun miyarsa
yèn layone tan binêsmi
linarung nèng ing bêngawan Silugôngga

sayêktine si maling mêksih angluru
sumêdya ngambila
ing layone kangjêng bibi
iya sangking durung tug dènnya brongta

anêlusur pinggiring bêngawan agung
sayêkti kapapag
si maling lan laku mami
ing warnane jêng bibi môngsa panglinga

Gathutkaca miyarsa suka ing kalbu
ya milu wak ingwang
mêngkono karsanirèki
sira ingkang lumaku dharat dhèrèkna

mring jêng bibi ingsun jangkung sangking luhur
wus dadya rêmbagnya
kusuma Banoncinawi
pinêksa mring putra dadya nut kewala

wus lumampah nurut bêngawan mandhuwur
Radyan Ôntarêja
nèng wurine datan têbih
Gathutkaca jangkung anèng ing gêgana

duk sêmana Burisrawa wus angrungu
lamun sang kusuma
layone datan binêsmi
pan linarung nèng bêngawan Silugôngga

rajaputra ing Mandraka karsanipun
layone sang rêtna
kang linarung yun ingambil
Togog matur rahadyan karya punapa

ngambil bathang sayêktine // sampun mambu
lingnya Burisrawa
sangking sruning brôngta mami
wus pralaya mêksih cumanthèl nèng netra

duk uripe ingsun tan bisa andumuk
mêngko wus palastra
layone ing karsa mami
basah langkrah anènga êmbanan ingwang

Lurah Togog ature sarwi gumuyu
radèn karsa dika
sakêdhik kula umiring
ngambil layon sae lajênga kabêkta

marang Setragôndamayu turnya gupuh
mring eyang andika
Yyang Pêrmoni yêkti bangkit
botên kewran anggêsangakên kunarpa

Burisrawa miyarsa Togog turipun
langkung sukanira
Togog gya rinangkul aris
iya bênêr têmên Togog aturira

yèn uripa mendah baya kaul ingsun
Togog marang sira
sayêkti sun tarimani
nora kurang kênya yu nagri Ngastina

lah ta payo dèn age padha angruruh
layone sang rêtna
Burisrawa mangkat aglis
datan kantun Togog lawan Saraita

kasmaran lampahnya prapti
ing bêngawan Silugôngga
mêngandhap anurut kalèn
dèrèng têbih antaranya
lampahnya Burisrawa
lamat-lamat pan andulu
wontên wanudya lêlampah

nurut bêngawan manginggil
lawan wong lanang satunggal
umiring anèng wurine
gêng luhur gagah prakosa
Rahadyan Burisrawa
dadyakèndêl lampahipun
malang kadhak têngah marga

ngawasakên kang lumaris
sinawang sangking mandrawa
mawa cahya kêkuwunge
kadya wimbaning basônta
sumunu tejanira
Burisrawa eram dulu
asru dènira ngandika

Togog ngawasna sirèki
wanudya ingkang lêlampah
lamat-lamat ngarêp kae
sun sawang sangking mandrawa
luwih endah warnanya
amawa cahya sumunu
kaya lintang karainan

apa baya widadari
yèn wanudya madyapada
Togog ingsun durung anon
kang duwe cahya mangkana
liyane sang kusuma
ingkang wus seda linarung
nora loro ingkang cahya

upamane widadari
nora tapak wêwayangan
ewuhing panduganingong
apa ta pêngantèn anyar
dene datanpa rowang
tan wruh samar nèng marga gung
lêlaku madyaning wana

sandhangane luwih bêcik
apa baya wong bedhangan
upama bojone dhewe
lalu nora wruh ing eman
duwe bojo mangkana
ginawa anèng wana gung
tur dharat datanpa rowang

pêpantêse nunggang joli
Togog wong mangkana ika
malah-malah suwe-suwe
ingsun sawang kasangsaya
kaya-kaya yèn iya
gustimu ingkang linarung
Togog alon aturira

radèn sampun salah kardi
mangke lamun papêthukan
ing wingking dede wadose
kados-kados yè- // n kusuma
punika namur lampah
jarote mawi kêkuwung
gagah prakosa sêmbada

ngêngrêng sêrênge mêdosi
botên kenging ginagampang
sawangan sawang-sawunge
botên kumêdhèp ginêtak
tatag para sudukan
Burisrawa sru gumuyu
Togog apa ingsun kalah

tandhinga mung padha siji
sun cêgatane dêdalan
apa ta wani si pantèn
bêbênêr nêrak maringwang
Burisrawa sêksana
mrêgagah madyèng marga gung
ngadêg sarwi malang kadhak

sang rêtna awas ningali
kang mrêgagah têngah marga
yèn Burisrawa tingkahe
nolèh marang ingkang putra
kulup kaya pa sira
apa bali apa banjur
Burisrawa ngadhang marga

sayêkti wong begal kaki
bêcike nyimpang kewala
nênggêl têngah alas kiye
matur Radèn Ôntarêja
bibi kawula merang
nyimpanga sangking dêlanggung
papagan sami satunggal

paduka wontên ing wingking
dene ta kagila-gila
mangke kawula têrake
kang mrêgagah têngah marga
kawularsa uninga
rasane sasudukipiun
sang rêtna kewran ing driya

de kang putra wus tan kêni
dadya ris dènnya ngandika
iya kulup sayêktine
ingsun bêlaka ing sira
ingkang nyidra maringwang
iya kang mrêgagah iku
rajaputra ing Mandraka

warnane ingsun tan pangling
iya mring Si Burisrawa
luwih digdaya wartane
Ôntarêja duk miyarsa
langkung sukaning driya
inggih sukur bage sèwu
ing lampah sampun kasêdya

inggih ngupadosi maling
eman yèn sinimpangana
wus kêpanggih sami ijèn
bibi kawula pratignya
lamun tan sagêt bônda
mring kang mrêgagah marga gung
yêkti ngêndhat tali-murda

sang rêtna wus munggèng wuri
lajêng Radèn Ôntarêja
lampahe tambuh gumluwèh
Burisrawa duk tumingal
marang ingkang lêlampah
bêbênêr têngah dêlanggung
wus tan nêdya yèn nyimpanga

Togog nyata sugih wani
si dêdrohun uwong ika
dene ambêbênêr bae
sun papagne apa nyata
wani nêrak maringwang
gêdhe dhuwure sun dulu
lan ingsun padha kewala

Togog matur malah radi
sakêdhik gêng nginggil dika
nanging otot-ototane
radi gancêng kêncêng ngrika
singsêt tan kêdagingan
lampahe ayêm atambuh
anom botên sêsungaran

dene ta purun sayêkti
latah Radyan Burisrawa
iya mêngko sun sênggrange
apa nyimpang apa ora
yèn mêksa kudu nêrak
ngong jotose gundhulipun
malah sun bandane pisan

Burisrawa marêpêki
mêthukakên lampahira
sarwi dèn ore remane
lembeyanira ngêthaplang
yayah ngêbêki marga
sarya lon alauk-lauk
hahak wong age nyimpang- // a

dèn adoh pinggiring margi
mênawa sêmpal wangira
kasampe lembeyaningong
Radyan Arya Ôntarêja
mêksih lajêng kewala
mèh pêrak pandulunipun
Burisrawa datan samar

mring kang lumampah nèng wuri
yèn tuhu Wara Sumbadra
tanbuh sukane galihe
Burisrawa tiba gêblag
nèng siti gêgulungan
tangi nginguk nganguk-anguk
mring kang munggèng wurinira

wus ajêng-ajêngan kalih
mêksih sami dêg-adêgan
mung saklandheyan têbihe
kusuma Wara Sumbadra
langkung maras tyasira
Burisrawa asru muwus
gêtak-gêtak malang kadhak

hahak hèh sato wong êndi
ambênêr marga tan nyimpang
ingsun iki hèh mêmonon
rajaputra ing Mandraka
Rahadyan Burisrawa
môndra prakosa dibyanung
tanpa wangwang ing ayuda

trahing ratu sura sêkti
Mandraka Narpati Salya
putra kang ginadhang katong
apa ta nora wêdia
dêdrohun sapa sira
lan ngêndi wismanirèku
Ôntarêja ris saurnya

wong ing desa ingsun iki
nanging desa padhukuhan
pinggir kali ngisor dhewe
aran ingsun Ôntarêja
ngling malih Burisrawa
pantèn sun tanya satuhu
lah ing ngêndi olèhira

wong wadon wurinirèki
apan iku garwaningwang
sun ulati salawase
lunga nora nganggo warta
têmah milu ing sira
sayêktine ingsun jaluk
besuk sun lironi sira

nora kurang wong nêgari
Mandraka lan ing Ngastina
kênya ayu-ayu kabèh
papata lima nênêma
pitu iya kewala
nanging iku ingsun jaluk
wong wadon ing wurinira

mèsêm Radyan Ôntarêja
nora wêruh iya kang duwe rabi
pan iki gon ingsun nêmu
anèng sajroning palwa
wus palastra tatu kalih jajanipun
labête kinaniaya
parmaning dewa sung urip

ingsun takoni bêlaka
ingkang nyidra padha lawan sirèki
Burisrawa aranipun
iya Putra Mandraka
lah ta sira dene ngaku garwa iku
wus têtêp malinge sira
ingkang nyidra kangjêng bibi

sayêkti yèn ingsun bônda
Burisrawa nora tèdhèng ling-aling
pan iki wong tuwaningsun
garwane kangjêng paman
Madukara têka dadak sira aku
wruhanta ngong Senaputra
wêton sadhasaring bumi

Burisrawa duk miyarsa
langkung kagyat asru dènira angling
hèh kalingane si drohun
dhogolaning Pandhawa
anak Wêrkudara tunggaking kêmadhuh
arsa bônda Burisrawa
iya bêcik pantèn bêcik

ingsun mungkur lah nya tangan
nanging ora kêna kang anèng wuri
awèh ora ingsun jaluk
rêp nyuduk nya nyuduka
lingnya // Ôntarêja sênadyan sirèku
gêlêm ora ingsun bônda
nyuduka ya sun talèni

Burisrawa duk miyarsa
tan sarônta sigra dènnya narik kris
linarihan jajanipun
Ôntarêja tan obah
pining kalih pining tiga datan keguh
tinêtêr mêksa tan pasah
rinêbat curiga kêni

Burisrawa langkung krodha
sigra nubruk ciptanira kadugi
nyêmbadani rosanipun
nubruk sigra cinandhak
tanganira kanan kering gya rinangkut
ananging dèrèng kabônda
mêksih udrêg dêdrêg sami

wau ta ing dirgantara
Gathutkaca anjangkung sangking nginggil
awas dènira andulu
kang raka drêg-udrêgan
nyêpêng jalma ananging dèrèng kapikut
Gathutkaca wus anduga
lamun ingkang nyidrèng bibi

Gathutrkaca niyub sigra
Burisrawa jinambak sangking wuri
tanganing ngarsa rinangkut
mring Radèn Ôntarêja
wus katalèn Togog Saraita dulu
lamun putra ing Mandraka
Burisrawa sampun kêni

kabônda ing mungsuhira
Togog Saraita lumayu aglis
mantuk Setragôndamayu
sêdya atur uninga
mring Bathari Durga dènnya atut pungkur
mring Rajaputra Mandraka
wau ta ingkang winarni

Burisrawa kang kabônda
sru karuna taline dèn kêncêngi
drêwili sêsambatipun
mêmêla mêlasarsa
Radèn Ôntarêja alon dènnya muwus
hèh ta yayi kayaparan
liwat ribêt anèng margi

wuwuh ngiringkên bêbandan
kangjêng bibi yayi karsèngong iki
sun dèkèkna kancing gêlung
aja ngribêdi marga
Gathutkaca nut ing sêbda gih sirèku
ingkang ngiringna bêbandan
ingsun jangkung nèng wiyati

wus dadya ing rêmbagira
sang kusuma pan sampun dèn aturi
lumêbêt ing kancing gêlung
garudhanira Radyan
Ôntarêja ing jro saingga swarga gung
sigra sarêng angkatira
Gathutkaca mring wiyati

Radyan Ôntarêja dharat
tan rêkasa lon-lonan anèng margi
bêbandan dinèkèk ngayun
lamun rindhik dhinupak
lamun rikat dadya ngrempong lampahipun
jinambak linarak-larak
karuna samargi-samargi

saliranya babak bundhas
sêsambate pan amung jaluk urip
kunêng kang lagya lêlaku
ganti kang winurcita
kang kêkuwu samdyanirèng wana gung
narapati ing Ngawôngga
sawadyabalanirèki

myang sagung bala Kurawa
duk sêmana Risang Ngawônggapati
sêseban pakuwonipun
lawan sagung Kurawa
Radyan Arya Jayajatra munggèng ngayun
iya Radyan Sindurêja
Adipati Banakêling

miwah Arya Kartamarma
sakadange sêlawe munggèng ngarsi
sêdaya miyar sampun
saobahing jro kitha
Rêtna Wara Sumbadra ing sedanipun
kênèng cidra // anèng taman
layone datan binêsmi

linarung nèng Silugôngga
Dananjaya ing tyasira kêpati
linglunge mring garwanipun
sumêdya lêbu wongwa
wus tan kêna dèn ampah ing belanipun
dadya sagunging Pandhawa
sêdayarsa lêbu gêni

pan wus jangjining Pandhawa
lamun mati siji samya belani
miwah Patmanaba Prabu
wus tan bisa ngampaha
mring kang sêdya bela garwa ing pratunu
dènira sampun pratignya
dadya Prabu Harimurti

katut ing Nata Pandhawa
nêdya tumut belani lêbu gêni
ubaya dènnya pratunu
yèn wus samadya côndra
ing lamine kalawan ingkang linarung
marma sagung ing Kurawa
suka-sukanira ngênting

dene wus pêsthi Pandhawa
sêdayanya wus sirna lêbu gêni
lagya eca imbal wuwus
Naradipati Karna
lan Kurawa rêrasan suka ing kalbu
badhe sirnaning Pandhawa
wontên wadya tur udani

lamun samdyaning wana
wontên jalma lêlampah mung pribadi
mêksih taruna gêng luhur
mèmpêr putra andika
Pringgadani ngêngrêng miwah jarotipun
sarta ambêkta bêbandan
dene kang binônda gusti

rayi paduka Mandraka
Radèn Burisrawa amba tan pangling
karuna turut dêlanggung
kagyat sagung kurawa
Narapati Karna aparentah sampun
samêkta kapraboning prang
têngara budhalira glis

lampahingbaris mêlawang
Radyan Ôntarêja sampun kaèksi
lampahnya munggèng wana gung
èstu yèn Burisrawa
pan binônda lampahnya dinèkèk ngayun
Kurawa wus nora samar
mundur ngêpung sangking têbih

Radyan Ôntarêja pan sampun prayitna
mulat praptaning baris
lajêng amêlawang
bêbandan gya cinancang
nèng wrêksa radèn nulya glis
prayitnèng baya
nging mêksih dèn adhêpi

Narapati Karna lawan Jayajatra
prasamya marêpêki
miwah Kartamarma
myang sêlawe Kurawa
arsa dhingini dènnya ngling
kulup dèn tata
payo padha alinggih

Ôntarêja nuruti wus tata lênggah
Kurawa atup wuri
kering Kartamarma
Jayajatra nèng kanan
kang lênggah ngarsanirèki
Narpati Karna
Burisrawa ningali

mring kang raka Naradipati Ngawôngga
asru dènira nangis
sambat ibu rama
myang kang raka têtiga
Erawati Surtikanthi
miwah Ngastina
kusuma Banuwati

angrês ing tyas Narpati Karna ngandika
wis yayi aja nangis
pupusên kewala
yèn wus karsaning dewa
gonira nyandhang têtali
nulya ngling marang
Ôntarêja tanya ris

hèh ta kulup de sira anyar katingal
ingsun tanya sayêkti
ngêndi pinangkanya
nama miwah kang yoga
dene kaki mèh sairip
ngêngrêngira lan
sutèngong // Pringgadani

Ôntarêja miyarsa osiking driya
apa baya wong iki
ya sanake uga
lawan sudarmaningwang
dene tumêrcêp dènnya ngling
anganak marang
aringong Pringgadani

wong mangkene iki sayêktine raja
utawa adipati
dhapure sêmbada
pêkik dêdêg pidêksa
bêcike ingsun kramani
dhasare tuwa
dadyaris anauri

pan kawula dede wijil marcapada
wijil dhasaring bumi
parap Ôntarêja
wartinipun jêng eyang
sudarmamba panênggaking
Nata Pandhawa
satriya Jodhipati

kang pêparap Radèn Arya Wijasena
Karna dupi miyarsi
latah gujêngira
iya môngsa adoha
ing mau duk sun arani
ngukiranira
sadhuwur tênggak kaki

wus tan loro iya lan Si Gathutkaca
ngêngrêng jarotirèki
hèh kulup wruhanta
aja sumêlang driya
ingsun wakamu pribadi
Narpati Karna
ing Ngawôngga Dipati

tungal ibu iya lan sudarmanira
kusuma Dèwi Kunthi
putri ing Madura
ingsun iki patutnya
lan Batha Surya kaki
sudarmanira
kulup patutnya sangking

Prabu Pandhudewanata ing Ngastina
ingsun têtanya kaki
yèku pamanira
Si Arya Burisrawa
dene kongsi nandhang tali
dosane apa
Ôntarêja turnya ris

dosanipun milane kawula bônda
nyidra mring kangjêng bibi
garwanya jêng paman
inggih ing Madukara
Narpati Karna ngling malih
sapa kang warta
lamun pamanirèki

Burisrawa nyidra marang Si Sumbadra
inggih bibi pribadi
kang wartèng kawula
Karna malih ngandika
Si Sumbadra wis ngêmasi
pagene warta
inggih sampun ngêmasi

pan linarung nèng bêngawan Silugôngga
ananging gêsang malih
antuk sihing dewa
Karna alon lingira
lah ing mêngko ana ngêndi
lamun uripa
Ôntarêja turnèki

inggih lajêng kundur dhatêng Madukara
gumujêng sang dipati
lamun mangkonoa
yèku Si Burisrawa
sun jaluk ucule kaki
kêrana apa
kang cinidra wus urip

lamun dèrèng katur dhatêng Madukara
sayêkti kawula jrih
lamun nguculana
lingnya Narpati Karna
bok aja kêdawa kaki
pan tuturira
kabèh mau tan dadi

yèn Sumbadra urip êndi warnanira
kang sirèku nuturi
ya mulane aja
kongsi kêdawa-dawa
sayêktine nora bêcik
Dyan Ôntarêja
sêndhu aturirèki

nadyan botên dados sae kula têmah
suka prapta ing pati
yèn tuwan pundhuta
ucule Burisrawa
Karna mèsêm angêjèpi
mring Jayajatra
sigra nubruk dhingini

Kartamarma nututi sakadangira
ambyuk parêng ngêbyuki
Radyan Ôntarêja
kalimput ing Kurawa
rinêjêng mêksih tan kêni
pinrih astanya
krodha Ôntarêja glis

mamrih uwal marang mungsuh sarta matak
ajinya wêlu- // t putih
kang anyikêp samya
tan wruh parucutira
sangking asta nulya aglis
lumumpat nyandhak
marang Ngawôngga Pati

sru binuwang sumêbut têbih tibanya
Kurawa angêbyuki
Ôntarêja ing prang
tan kewran kinêmbulan
Jayajatra kang nagêni
prakosanira
rame rok silih ungkih

pan katutuh praptanira Gathutkaca
anjog sangking wiyati
ingkang ngrubut ing prang
mring kang raka cinandhak
sinêndhal lajêng binanting
wênèh binuwang
Kurawa kathah kanin

baris ingkang ngêpung anangkêbi samya
angêbyuki pêpati
rumêbut ing aprang
para mantri Ngawôngga
pangidira kuwanin
ambêg sudira
tan etung kèhing pati

kanan kering wuri ngarsa ngrok rumujak
bingung rahadyan kalih
Radyan Burisrawa
sampun karêbut ing prang
wus ucul sangking têtali
kalingan kathah
pinagêran pêpati

Radyan Ôntarêja miwah Gathutkaca
krodhanira tan sipi
bêdhol gora rupa
sinabêtakên mêngsah
lir ginusah bosah-basih
mawur sar-saran
lumayu samya ngungsi

ngumpul ing gèn Risang Narapati Karna
sawungunira sangking
binuwang tibanya
lajêng nyandhak gandhewa
mangu dènnyarsa nglêpasi
dene mungsuhnya
kêkalih tan kaèksi

pan kalimput kinêmbulan ing ayuda
ing mangkya kang ngalingi
padhang katingalan
dene kang ngrubut ingprang
bala Kurawa wus ngisis
lan Burisrawa
ucul tan karya brangti

Narpati Karna nulya glis
ngawe Arya Jayajatra
Kartamarma sakadange
myang para mantri Ngawôngga
kang datan nandhang brana
sêdaya wus samya ngumpul
marma Radèn Kartamarma

piniji mring sang dipati
kinanthi ing lampahira
Kurawa ingkang sêlawe
nracak kaprawiranira
ing prang ulah sênjata
tan kongsi tinata gugup
parêng nglêpasi sênjata

jêmparingnya sang dipati
wutah ingkang nara wantah
muntap sangking gandhewane
kumêrsêg datanpa sêla
miwah jêmparingira
Jayajatra kadya pêdhut
Kartamarma sakadangnya

jêmparinge kadya riris
tumiba ing jajanira
Sang Senaputra kalihe
brastha tan montra tumama
namung kalih dhêndhanya
kang gora rupa balêdug
ajur sirna sangking asta

katiban kèhing jêmparing
ananging radyan kalihnya
wulu salêmbar tan rigol
mung kuntal-kuntal kewala
Rahadyan Ôntarêja
jroning prang pikiring kalbu
ing prang iki sun banjurna

ngamuk ngantêp lan si adhi
sayêkti mungsuh tumpêsan
ngakèhkên pêpati bae
kang rinêbut nora nana
namung Si Burisrawa
mundhak nyênyuwèni laku
bêcik sun buwang kewala

jroning prang radyan sêmèdi //
nênêdha mring eyangira
Yyang Ôntaboga lajênge
marang Yyang Jagatpratingkah
sirnane mungsuhira
ayya kongsi kèhing lampus
katrima sêmèdinira

prapta ingkang bajrapati
sindhung riwut magênturan
prahara samya tumêmpoh
mring Narpati Karna lawan
Kurawa sabalanya
kabur kabuncang ing lesus
lan sabangkenira sirna

namung Burisrawa kari
datan katut ing maruta
niba tangi pêlayune
nusup-nusup anèng wana
sigrarya Gathutkaca
nututi sangking ing luhur
katon ing saparanira

dhinupak sangking ing wuri
karungkêb lajêng jinambak
rinangkut kalih astane
karuncalan wus binônda
sarya sru jinêjêgan
gumlinting nèng siti dangu
kantaka ginrujug toya

tangine nangis ngrêrintih
prapta Radyan Ôntarêja
lah wis yayi payo age
mangkat ingsun ingkang dharat
ngiringakên bêbandan
sira mêksih anèng luhur
sigra Radyan Gathutkaca

mêsat marang awiyati
mangkat Radyan Ôntarêja
bêbandan anèng ngarsane
rajaputra ing Mandraka
langkung kawêlas-arsa
kunêng gantya kang winuwus
kang katut dening maruta

sira Sang Ngawôngga Pati
lawan sêlawe Kurawa
sawadyabalane kabèh
tumibèng nagri Ngastina
Sang Prabu Druyudana
nuju siniwèng wadya gung
Dhanyang Durna munggèng ngarsa

myang Patih Arya Sangkuni
pêpak sagunging Kurawa
munggèng pagêlaran andhèr
lagyeca imbal wêcana
kagyat dènnya tumingal
satêngahing alun-alun
kumrutug udan manungsa

ana urip ana mati
ana ingkang nandhang brana
kang sewaka samya gègèr
Sang Naradipati Karna
dhingini wungunira
pungun-pungun langkung ngungun
miwah sêlawe Kurawa

pêpitu kang nandhang kanin
para mantrinira kathah
kang pêjah myang prajurite
kang tangi sangking kantaka
mêksih jêtung sêdaya
pêtêng pandêlênganipun
wau Prabu Druyudana

Rêsi Durna lan Sangkuni
sêdaya ingkang sewaka
wus waspada pandulune
lamun Narapati Karna
lan sêlawe Kurawa
kang tiba sabalanipun
prajurite kang palastra

ki patih sampun tinuding
nimbali sang adipatya
Kartamarma sabalane
kèrit marang panangkilan
gègèr nagri Ngastina
ingkang duwe laki lampus
miwah ingkang nandhang brana

gumuruh tangising èstri
kyana patih wus parintah
ngrêsiki kunarpa kabèh
miwah ingkang nandhang brana
binêktèng wismanira
jagul kang samya amikul
wau ta ing panangkilan

rinangkul sang adipati
marang Prabu Druyudana
wus kinèn tata lênggahe
jajar lawan Rêsi Durna
Kurawa kang wolulas
samya anungkêmi suku
wus kinèn lênggah nèng ngarsa

pêpitu // kang nandhang kanin
mantuk marang wismanira
Druyudana ngandika lon
hèh ta kakang adipatya
dene ta kalampahan
amanggih kadya puniku
tiba sangking ngantariksa

saprajuritipun sami
sarta kathah kang palastra
liwat sangking karya gawok
kawula botên anduga
paran ta ingkang dadya
purwane têmah kadyèku
matur alon sang dipatya

miwiti malah mêkasi
tan wontên kang kêlangkungan
purwa madya wusanane
kêpanggihe Burisrawa
anèng wana kabônda
praptaning prang wus karêbut
Burisrawa mring Kurawa

sutèng Wêrkudara kalih
Ôntarêja Gathutkaca
wus tan majêng pêngamuke
kaurugan ing sanjata
malah-malah dhêndhanya
gora rupa samya ajur
kawula mèh anglêpasna

jêmparing ingkang mungkasi
pamunahing satru kala
nuntên prahara praptane
ambuncang sêdayanira
kados pun Ôntarêja
kang darbe sênjata bayu
ujêr satêngahing dewa

sutèng Bima patut sangking
absari dhasar pratala
Yyang Ôntaboga putrane
Dèwi Ôntawati nama
kalap mring Wêrkudara
mêkatên pangakênipun
nalika kawula tanya

marma darbe bajrapati
ratu-ratuning pawana
satêngah dewa yêktine
putune Yyang Ôntaboga
nênggih pun Ôntarêja
ibu apsari satuhu
sêkti luwih sakingbapa

pan kawula dèrèng kongsi
anglêpasakên panulak
pun Ôntarêja panahe
kang sami ratuning barat
nuntên kagèt kewala
katut kabuncang ing lesus
lan rayi tuwan sêdaya

lan prajurit para mantri
tan wontên ingkang kantuna
namung Burisrawa dhewe
kang tan katut ing prahara
kantun wontên ing wana
kilap pêjah gêsangipun
nanging pandugi kawula

kados yèn kacêpêng malih
môngsa ta dadak lêpata
yèn têksih pinrih kênane
mring pun Ôntarêja lawan
pun Arya Gathutkaca
duk miyarsa sang aprabu
aturnya Narpati Karna

dangu nglênggêr datan angling
langkung wimbuhing wardaya
miwah kang sewaka kabèh
ngênês ing driya sungkawa
miyarsa Burisrawa
nandhang papa kawlas-ayun
binônda pinindha kumpra

sang prabu ngandika aris
hèh ta Paman Rêsi Durna
Paman Sêngkuni wus dene
paran ta rêmbuge padha
dene pun Burisrawa
nandhang mêkatên puniku
punapa purun kewala

punapa têksih pinikir
mendah ta putra andika
pun Banuwati tangise
têlasna pikir andika
Sêngkuni lawan Durna
kang dinangu dèrèng matur
Karna gupuh aturira

sarwi mèsêm sang dipati
gih yayi Prabu Ngastina
sampun tuwan walang-atos
arinta pun Burisrawa
inggih têksih kawu- // la
kang gadhah wajib pukulun
angêrbata sanggènira

anggêripun têksih urip
yèn tan botên karêbata
mring pun kakang sayêktine
ulun ngêndhat tali murda
môngsa dadak saea
mring Ngawôngga mantuk ngunthul
sênadyan sampuna pêjah

môngsa pêjaha pribadi
sayêkti yèn gagêmpuran
Ngamarta samudra gêtèh
punapa dupèh kawula
aprang sampun kasoran
kabur pinanah ing lesus
sêrambut pan dèrèng ulap

angabên guna kasêktin
kêlawan pun Ôntarêja
dèn wuwuhana sêktine
dumèh putu Ôntaboga
nadyan silih pun Karna
sintên ta kang botên ngrungu
yèn anak Bathara Surya

Rêsi Durna duk miyarsi
lingira Narpati Karna
sigra gapyuk pangrangkule
sarwi latah wuwusira
dhuh-adhuh sutaningwang
babo-babo wong abagus
sampun age mêgat nyawa

pan ing mangke inggih dèrèng mangsanipun
kêlamun anak dipati
ngêdalna kasuranipun
ing prang amutahkên gêtih
lawan Pandhawa rêrêmpon

ngengehane prang Brôngtayuda ing besuk
lamun ing pikir puniki
kêdah rapêt kêdah lêmbut
kêdah alus kêdah dhêmit
botên kenging gupoh-gupoh

utawine rinêbata ing prang pupuh
pun Burisrawa sayêkti
gêsanga lajênglinampus
mring Pandhawa dèn jêjuwing
marmane pikir dèn alon

duk miyarsa Risang Druyudana Prabu
Rêsi Durna dènira ngling
alon pangandikanipun
lah ta paman kadipundi
pikir dika kang sayêktos

inggih ingkang kadya ling andika wau
pikir kang rapêt kang dhêmit
ingkang lêmbut ingkang alus
kênanipun sangking aris
pun Burisrawa yya ngantos

lawan aprang inggih ing pangrêmbatipun
Rêsi Durna matur aris
tan lyan sangking anak prabu
lan garwa sang pramèswari
kang ngêrbata sangking alon

pêsthi lamun ri paduka luwaripun
yèn liya ingkang nindaki
sangking paduka pukulun
tangèh yèn manggiha urip
malah-malah saya wuwoh

cilakane pun Burisrawa pukulun
tan wurung pêjahirèki
sayêktine ajur mumur
kunarpane dèn jêjuwing
mring Pandhawa dèn dhêdhêplok

inggih sangking sangête ing nêpsunipun
sri narendra ngandika ris
iya paman lirna ingsun
têgêse aturirèki
ingkang sayogya linakon

Durna matur inggih panduka pukulun
lan garwa sang pramèswari
nyaliranana sang prabu
têdhak mring Ngamarta nagri
ing tindak dèn radi asor

sampun mawi ambêgta ingkang wadya gung
miwah kapraboning jurit
ngamungna bêgta pukulun
upacara sawêtawis
kadi pêpara kimawo- // n

ingkang sêpuh ngamungna kula pukulun
kêlawan pun adhi patih
kang umiring sang aprabu
sêntana sêdaya kari
ing binjang lamun wus rawoh

nèng Ngamarta jujug Madukara nêmbung
marang Sang Yudhisthira ji
rakêtên sarta pangrangkul
pangrêpa dèn mêlasasih
dipun saingga mêtu loh

dening pêrlu-pêrluning lampah pukulun
putra kula pramèswari
sayêkti tan kêna kantun
punika kang darbe wajib
yèn kantuna mêsthi dhompo

dene garwa paduka ingkang dèn jujug
mring arinta pun Prêmadi
angosoa ing panêmbung
maripih pan botên wigih
mring pun Parta ngosog-osog

mila garwa paduka ing jujugipun
mring pun Parta jêr kang wajip
gadhah bujungan pukulun
ngêtrapna sakdosanèki
mring pun Burisrawa dados

apan sampun pêsthi kosus pêjahipun
ing wong nyidra mamrih pati
sênadyan kang pinrih luput
pun Sumbadra gêsang malih
durjanane kêdah manggon

botên sagêt ing ngriki duwea padu
mumbula mêksa kalindhih
sulita mêksa kasêlut
supita mêksa kasupit
yèn ngakala kajêngkêlok

botên wontên wong nakal pan amung nutut
mêlasarsa mêlasasih
angrêrêpa angrêrapu
mamêla milutèng galih
andhêdhêpa andhap asor

mila garwa paduka tan kengingkantun
pêrlu dhatêng pun Pêrmadi
ing ngrika ingkang linampus
ing ngriki ingkang mêjahi
wus tan sagêt minggak-minggok

icalêna ing galih tuwan pukulun
mêlang-mêlang sônggarunggi
ing garwa pinanggihipun
lan arinta pun Pêrmadi
mênawi nêrak wêwados

nguni pantês puruna angrusak santun
ujar ta sarinirèki
wus mong dèrèng sinêrung
andhap gène tanpa tawing
marmanya gampil ginayuh

pan ing mangke kawula purun ananggung
rayi tuwan pun Prêmadi
yèn ngantos sapurun-purun
anêrak wadining wadi
kados-kados lamun ajros

lawan sampun adarbe garwa pinunjul
kusuma Banoncinawi
sasat wimbaning sitèngsu
Ratih-ratih Larasati
adining apsari kasor

Sang Aprabu Druyudana ngandika rum
inggih paman sun turuti
aturira kang kadyèku
mênawa paman wus pêsthi
ing lampah kula pantuk don

Rêsi Durna aturnya sarwi gumuyu
anggèr sapisan puniki
tur kula yèn kongsi luput
sayêkti purun binêsmi
sampun tuwan walang-atos

nulya nolèh mring Sangkuni sarwi muwus
atur ingsun mau adhi
yèn luputa dene ta wus
trus têrang pangilon mami
ing sangkal bolong malompong

yèn kalakon kaya atur ingsun mau
Si Burisrawa wus pêsthi
kagawa sakkundur- // ipun
yèn nora kagawa adhi
pan ingsun wani dèn obong

Kyana Patih Sangkuni alon sumaur
kawula inggih umiring
ing aturira puniku
tan wontên margine malih
liyane sangking mangkono

Sang Aprabu Druyudana ngandika rum
lamun wus padha ngrêmbugi
paman tatanên ing dalu
iya rakiting lumaris
besuk esuk budhal ingong

wusnya dhawuh nulya kundur sang aprabu
bubar sagung kang anangkil
ki patih parintah sampun
samêktanirèng lumaris
kang umiring sang akatong

ya ta wau sang aprabu kang ngêdhatun
pinêthuk ing pramèswari
wus tata dènira lungguh
nèng bale kêncur rinukmi
kang garwo sinung pawartos

ing sasolah-tingkahira kang dèn utus
angupaya ingkang rayi
Burisrawa icalipun
saature adipati
ing Ngawôngga datan kalong

Burisrawa dènira manggih papa gung
nèng wana nandhang têtali
sêdaya sampun cinatur
sasolah tingkahirèki
sèwu ala kang linakon

myang ature Rêsi Durna sêdaya wus
dhinawuhakên ing sori
injang badhe budhalipun
marang Ngamarta nêgari
anganthi sang liring sinom

sang rêtna miyarsa jêtung
kagagas angrêsing galih
mring kang rayi Burisrawa
dene ta kongsi nêmahi
sèwu lara sèwu papa
sèwu wirang sèwu isin

pinanggihe dènnya bêrung
dalurung anandhang brangti
marang ing Wara Sumbadra
tan katêkan mêmatèni
kang pinatèn wus waluya
ingkang matèni amanggih

babênduning jawata gung
satriya putra narpati
linuwihkên papanira
sangking papaning pêkathik
binônda cinara kumpra
dèn pilara urut margi

sakêdhik lêjaring kalbu
dènira arsa pêpanggih
lan kang rayi Madukara
kacathêt onênging galih
osiking driya mangkana
kaya pa wong ika binjing

samangsane ingsun nêmbung
mendah baya gone mlangkring
wus duwe gadhèn bêbandan
wong ika apa ta mêksih
duweni cipta maringwang
ing besuk lamun pinanggih

pan ing nguni jangjinipun
marmane ingsun lakoni
kagarwèng ratu Ngastina
dheweke saguh tan lali
mêsthi sabên-sabên côndra
atêtinjo marang mami

nilip jujug jro kêdhatun
satêmahan pêgat wangkis
kongsi pirang-pirang warsa
kenthole tan ana tilik
sun ciwêle yèn kêpanggya
lama tidhak kasih tabik

apa si tuwan kumêndur
tidhak èngêt padha kami
toh mustahil kaluk lupa
sang prabu ngandika aris
yayi sun bisiki sira
yèn prapta Ngamarta binjing

Paman Durna aturipun
ingsun kinèn nêmbung yayi
marang Prabu Yudhisthira
sira kinèn nêmbung maring
arinira Si Arjuna
aja nganggo walang-ati //

ngrakêti sarta angrangkul
mring Si Parta sun lilani
kêrana wajibing kana
kang duwe bêburon yayi
iya mring Si Burisrawa
bojone kang dèn patèni

ngêtrapna saukumipun
ing pati Parta kang wajib
marma dèn bisa kewala
mêminta sih mêlas asih
miluta tyase Si Parta
etang-etangane yayi

wong tuwa wus wajibipun
anglakoni wirang isin
yèn lagi Si Dananjaya
anamung ngrusak jabaning
ing paremana kewala
iya ladènana yayi

nanging aja kongsi ganggu
ing larangan ngrusak wadi
yèn sakjaban paremana
nora dadi ngapa yayi
iya mung Si Burisrawa
jalukkên luware yayi

sang rêtna mèsêm ing kalbu
miyarsa timbalan aji
ananging sasabing netya
sangêt rêngunirèng galih
wangsulanira mring raka
sêndhu sarwi maleroki

punapa saliraningsun
inggih badhe tuwan kardi
lêliruning Burisrawa
môngsa puruna wak mami
kinarya tanpa ajia
inggih dhatêng pun Prêmadi

sang prabu gupuh angrangkul
mring garwa sarya ngling aris
dhuh aja dadi tyasira
tuhunên rèh ingsun yayi
iya mung Si Burisrawa
burunên luware dhingin

kunêng sajroning kêdhatun
kang gunêm lan pramèswari
sagunging cèthi parêkan
nênggih kang badhe umiring
ing sang dyah marang Ngamarta
ing dalu siyaga sami

injangira samêkta wus
Rêkyana Patih Sêngkuni
miwah Rêsi Dhanyang Durna
têdhakira sri bupati
sarwi anganthi kang garwa
Rêtna Dèwi Banuwati

anitih jêmpana sampun
satus prajurit jajari
pawongan mung kalih dasa
kang binêkta sang rêtna di
marang nêgari Ngamarta
upacara mung sêpalih

nitih rata sang aprabu
Durna lan Sêngkuni nunggil
ing rata Sri Druyudana
upacara mung sêpalih
wadya kang garêbêg rata
tan mawi kaprabon jurit

kang wahana kuda namung
kadang sêlawe umiring
samya ngampil upacara
lampahnya Sri Kurupati
kadya pêpara kewala
langkung rêmbên anèng margi

Narapati Karna sampun
mantuk mring prajanirèki
orêg sapraja Ngastina
para kadang ingkang kari
kunêng gênti kang winarna
nênggih Ngamarta nêgari

prabu kalih mêksih tugur
anèng Madukara sami
sri bupati ing Madura
sêmana pan sampun prapti
bantoni sungkawanira
dene ta kang rayi-rayi

sêdaya nêdya pratunu
ambelani ingkang lalis
de wus tan kêna dèn ampah
marma sungkawa tan sipi
sri bupati ing Madura
sungkawa wor muring-muring

pangandikanira arum
yayi Prabu Harimurti
wus nora kêna dèn rasa
kang sumêdya lêbu gêni
wus jangjine ing Pandhawa
môngsa kêna dèn owahi

ingkang dadi ing tyasipun
mung kang nyidra bae yayi
i- // ya marang arinira
dene ta marang pawèstri
utang kêsêngitan apa
kêpati-pati mrih pati

iya marang ariningsun
kaya pa warnanirèki
yèn karuhana kewala
ing ngêndi gonira ngungsi
ngungsia lak-lakan naga
saênggone ingsun usir

kêrasa ing astaningsun
matur Prabu Harimurti
inggih antosa paduka
bokmênawi angsal kardi
praptane pun Gathutkaca
inggih kawula tuding

ngêtutakên palwa larung
pundi kang purun angambil
ing layone pun Sumbadra
kawula kèn nyêpêng aglis
sayêkti lamun punika
inggih kang anyidrèng latri

cabar tiwas lampahipun
pan namung samadya sasi
nuntên kula kèn mantuka
mangkya mung kirang saari
tutupe samadya côndra
inggih dintên binjing-injing

hèh Wrêkudara sirèku
apa nora mikir yayi
saos kayu duk lan lênga
samêktaning lêbu gêni
Sang Aprabu Padmanaba
sarwi gumujêng dènnya ngling

Radyan Wêrkudara jêtung
basêngut datan nauri
Sang Aprabu Yudhisthira
mèsêm nolèh mring kang rayi
Nangkula ge parintaha
mring sagung wadyanirèki

saos duk lênga lan kayu
samêktane lêbu gêni
Nangkula tur sêmbah sigra
mijil mring pasowan jawi
parintah mring pra dipatya
Ngamarta prasamya kingkin

wuyungan wadya sanagri
saos duk kayu lan lênga
sajroning dalêm wus dene
Wara Srikandhi kalawan
raka narpadayita
saningga sakêmbanipun
ingkang badhe arsa bela

myang Sulastri Larasati
sêdaya sampun samêkta
sauparêgane obong
sêkar miwah gônda wida
mênyan madu padupan
kasturi myang jêbat arum
ratus-ratus wus samêkta

tanbuh solahing prihatin
gung alit wadya Ngamarta
dènnya wus pêsthi gustine
ing sadintên binjang-injang
dènira lêbu wongwa
Prabu Padmanaba tumut
bela ing Nata Pandhawa

kasaru praptanirèki
Radyan Arya Gathutkaca
kang raka munggèng wurine
sarwi anuntun bêbandan
Rajaputra Mandraka
cingak kang samya andulu
wadyabala kang sewaka

sêdaya prasamya pangling
marang Radyan Burisrawa
dènnya sangêt ing risake
mung kantun kathok kewala
salira babak bunyak
abêngêp wadananipun
bathuk bênjut babak bundhas

jongor lambenira malik
kapêndhêm netra kalihnya
kalingan dening abuhe
rema gimbal lir pawuhan
godhong rêgêding pasar
rêrêsêg kang samya katut
anèng rema langkung gimbal

bêbandan wus dèn tampèni
marang wadya Madukara
rinêksèng jawining regol
kusuma Wara Sumbadra
pan sampun ingaturan
mijil sangking kancing gêlung
pinarêng rahadyan putra

Bima- // nyu sampun sakinjing
dènnya dolan palataran
lamun tinakèn saure
mêthuk marang ibunira
dènnya kesah mèh prapta
kang myarsa sami rawat luh
wau ta Wara Sumbadra

duk lumêbêt jroning kori
pinêthukakên kang putra
gapyuk rinangkul jêngkune
dhuh si ibu-ibu prapta
kang ibu kagyat mulat
kang putra nulya sinambut
ingaras sarwi lumampah

binêkta marang ngarsa ji
kang lênggah madyèng pêndhapa
samya kagyat pandulune
sêdaya wus nora samar
lamun Wara Sumbadra
sarêng ngadêg dènnya lungguh
sang rêtna cumundhuk sigra

ing raka Sri Harimurti
sang dyah anungkêmi pada
aris rinangkul janggane
myang kang raka ing Madura
ngrangkul sami karuna
samdyaning pandhapa gung
prasamya jêngêr sêdaya

kapingungunên prasami
kadya supêna kewala
mulat ing sang dyah praptane
wus kinèn lênggah ing ngarsa
sarwi mangku kang putra
pan dèrèng ngantos dinangu
sajroning dalêm miyarsa

kusuma Wara Srikandhi
myang raka narpadayita
Sulastri Larasatine
gurawalan mêdal samya
mring madyaning pandhapa
narpadayita angrangkul
Srikandhi nungkêmi pada

Sulastri myang Larasati
kasok ing tyas lir supêna
kalih asru panjêrite
nèng pada anglir kantaka
miwah sagung pawongan
sêdaya nangis gumuruh
mangkanakang anèng taman

kang anggung ngênglêng tan eling
gumuling anèng bantala
nginglung marang ing garwane
satriya Andananjaya
tanbuh ing solahira
wau ta ingkang winuwus
Lurah Sêmar wus têtela

kang dadya gumêring tangis
sigra matur ing Sang Parta
de gêsang malih garwane
rawuhe sarêng kêlawan
Rahadyan Gathutkaca
ing mangke sang rêtna sampun
munggèng ngarsa sri narendra

marma gumêrah kang tangis
sêdaya kang nèng pêndhapa
jroning dalêm mêdal kabèh
miwah sagunging pawongan
nangisi ingkang prapta
Sang Parta duk miyarsa tur
lan kang putra Radèn Somba

gurawalan mêdal sami
sangking taman Madugônda
sapraptanira kalihe
samdyanirèng pandhapa
sang dyah mêksih dènira
tinangisan rinarubung
Radèn Somba miyak sigra

nungkêmi padaning bibi
sarya sru dènnya karuna
satriya Dananjaya ge
nungkêmi pungkuranira
sarya drês ingkang waspa
Sri Padmanaba lingnya sru
lah ta iki basakêna

pijêr padha dèn tangisi
nora kobêr takon ingwang
lah ta wis padha dèn lèrèh
satriya Andananjaya
alon ing aturira
ing mangke paduka dangu
yèn sampun kaul kawula

Narendra Krêsna lingnya ris
lah ta iku kaul apa
angêndhak wong // arsa takon
nuli sira luwarana
sun sêlak arsa tanya
Dananjaya nêmbah matur
pukulun kaul kawula

lamun rayi tuwan urip
antuk pitulunging dewa
botên kêlajêng pêjahe
sagêt gêsang paripurna
samôngsa-môngsa prapta
lajêng kewala pukulun
kawula jak mring ujana

angalap kang sarwa sari
Sri Krêsna dupi miyarsa
mènjêp sarwi lon dêlinge
iya sênadyan kaula
anggendhong pitung warsa
marang ing garwanirèku
sapa ta malang-malanga

pan garwanira pribadi
nanging ta mêngko sadhela
lamun ingsun wus têtakon
wong wus mati têmah mulya
purwane têka ngapa
kabèh iki durung ngrungu
Dananjaya matur nêmbah

inggih paduka êntosi
pintên dangune mring taman
lah biyang kulup dèn age
sêdaya-daya luwara
payo nuli mring taman
sadhela bae gya wangsul
mring ngarsane sri narendra

kang garwa datan nauri
nulya cinandhak astanya
sang dyah asru ngipatake
tumungkul kucêm netyanya
dènnya merang ing kathah
pinêksa lajêng sinambut
binêkta mring patamanan

kèndêl kang samya anangis
prasamya mèsêm sêdaya
mulat Sang Parta tingkahe
dènira kaul mring garwa
Sang Prabu Padmanaba
gumujêng lingira asru
lah ta iku kaul apa

bangêt ngewakakên ati
agawe samata-mata
apa ta wong akèh kiye
amung pinadhakkên kaya
socaning pring kewala
samadyaning pandhapa gung
suka gujêngipun samya

luwar sangking ing prihatin
mêngakakên lawang suka
para putri sêdayane
lawan sapawonganira
wangsul mring dalêm samya
suka-sukanya wor ngungun
langkung sakêthi tan nyana

lamun Dyah Banoncinawi
sagêt gêsang paripurna
nora tulus palastrane
kadya supêna kewala
para putri tyasira
lir manggih rêtna sagunung
dènnya wus pêsthi ciptanya

sirna kabèh lêbu gêni
kantun sêdalu kewala
injang badhe ingobonge
têmahan sang dyah kang arsa
binelanan waluya
marma sukanya kêlangkung
jalwèstri Nata Pandhawa

wau kang lênggah ing jawi
samadyanirèng pandhapa
Narendra Krêsna angawe
marang Radyan Gathutkaca
sigra majêng mring ngarsa
Ôntarêja munggèng pungkur
Narendra Krêsna ngandika

bagea kang lagya prapti
kulup paran lakunira
liwat sangking karya gawok
bibèkamu wus palastra
têmah bisa waluya
sapa ta ingkang mitulung
ing wuri mèh lêbu wongwa

Gathutkaca matur nêmbah
ing mulyane arinta kangjêng bibi
wingking punika pukulun
ingkang atur usada
pan angakê- // n yèn kadang kawula sêpuh
putranipun kangjêng rama
patutan sangking apsari

sutaning Yyang Ôntaboga
Dèwi Ôntawati dhasaring bumi
Ôntarêja namanipun
duk dèrèng jinarwanan
mring jêng bibi lamun kadang kula sêpuh
apan ta kawula cipta
ingkang anyidra ing latri

wêdalipun sangking palwa
pan kawula kêpruk sangking wiyati
wêntala lajêng sumusul
mring wiyat rame aprang
lan kawula nrêp-pinrêp pêluk-pinêluk
sêdhêngnya rukêt nèng dharat
sinapih ing kangjêng bibi

winartan lamun punika
inggih kadang amba sêpuh pribadi
lawan malih dhawuhipun
ing dalu kang anyidra
wontên taman pun Burisrawa pukulun
amargi sangking dènira
nandhang brôngta wus alami

miyarsa yèn Madukara
suwêng namung garwa kang samya kari
jêng paman wontên wana gung
dadya tyase nêmpuh byat
kangjêng bibi nêdya dhinustha ing dalu
binêkta marang Ngastina
ing praptanipun marêngi

jêng bibi ing dalu mêdal
marang taman sêdya siram botrawi
Burisrawa gya tumundhuk
ngrêng godha mrih masesa
ing jêng bibi nanging wus pratignyèng kalbu
lamun ngantos kagêpoka
sariranya nêmah pati

sangking sru datan kapadhan
ing sêdyanya têmah krodha mêjahi
pun Burisrawa pukulun
kêpanggih wontên wana
nurut lèpèn Silugôngga pan angruruh
ing larung sêdya ngambila
marang layone jêng bibi

mila glis kawula bêsta
lan pun kakang dene sampun sayêkti
wontên ing marga kapêthuk
lan Dipati Ngawôngga
saha bala miwah Sata Kurawa gung
lajêng angêrbat bêbandan
rinoban ing aprang kêni

sirnane sangking pun kakang
Adipati Ngawôngga dèn lêpasi
sênjata bajra tumêmpuh
Ngawôngga saha bala
myang Kurawa katut kapuncang ing lesus
mung kantun pun Burisrawa
pan sampun kabêsta malih

aturira Gathutkaca
mring kang uwa miwiti amêkasi
ing sasolah-tingkahipun
tan wontên kalangkungan
purwa madya wusana pan sampun katur
ngungun kang samya miyarsa
Narendra Krêsna lingnya ris

duk lagya sakêcap nulya
Wêrkudara nambungi dènira ngling
mêngko mênênga karuhun
sadhela ingsun arsa
anyêlani Krêsna ing wuwusirèku
dene têka ana bocah
ngaku lamun anak mami

pan ingsun nora rumôngsa
duwe uyuh kêkècèr dhasar bumi
Narèndra Krêsna gumuyu
saryo lon angandika
hèh ta yayi eling-elingên sirèku
mênawa lali kewala
bocah iku sun tingali

lêkêre sadhuwur tênggak
lan Si Gathutkaca wus datan kalih
ngêngrêng miwah jarotipun
nora doh lawan sira
mo- // kal lamun ngaku-akua ta iku
duk Bale Sêgala-gala
wêtunira sangking gêni

anut ing garangan seta
banjur amblês marang dhasaring bumi
mênawa kono sirèku
yayi gonira krama
Wêrkudara sêndhu dèni sumaur
iya nyata wuwusira
sun prapta dhasaring bumi

ananging nora rumôngsa
yèn nunggangi anaking ula mami
têtêp lamun bocah iku
durjana ngamandaka
ngawu bawar marang ingsun ngaku-aku
wênang uga pinatènan
Wêrkudara wusira ngling

jlog mudhun sigra anyandhak
marang Ôntarêja linarak aglis
marang palataranipun
sinêndhal wus dèn ikal
sru binanting nèng siti winasuh-wasuh
nanging Radyan Ôntarêja
tan môntra kêraos sakit

wus dangu nulya binuwang
pan sumêbut kantêp tibanirèki
kêtanggor pagêr bata rug
bêngkah rêbah kaparah
Ôntarêja dhêlêg-dhêleg jêtung ngungun
mulat tingkahnya kang rama
dukanira mamrih pati

samdyanirèng pandhapa
samya ngadêg ngungun datan andugi
dene Sena krodhanipun
Sang Prabu Padmanaba
angêjèpi mring Radyan Ôntarêja wus
garjita nampèni cita
èngêt wêlinge sang kaki

winangsit watakanira
katgadèng tyas radyan mrih nyêmbadani
kang rama prakosanipun
mangrêpa sru dhinupak
kontal sigra wangsulira parêng caruk
rok rukêt candhak-cinandhak
cêngkah rame silih-ungkih

kakahan pokah-pinokah
samya ngangkah kumitir silih-untir
gêlut pulêt luk-pinêluk
dêdrêg udrêg-udrêgan
rame dêdêr-dinêdêr dêkung-dinêkung
kang rama sor prakosanya
kadêkung asru binanting

cinandhak sigra binuwang
sru sumêbut kantêp tibanirèki
katanggor pagêr bata rug
kêrasa sariranya
rêngkêng-rêngkêng tibanira mêksih lungguh
ngawe marang ingkang putra
Ôntarêja gya ngabêkti

rinangkul sarwi kinudang
nyata lamun uyuh ingsun sirèki
pêli gêdhe konthol landhung
nak lanang bisa ngêndhang
brêngos capang sacêngkang gêgodhèg jadhug
prakosa ngungkuli bapa
anak anung bisa banting

kang putra lajêng binêkta
wangsul marang palênggahane malih
wus kinèn tata alungguh
lan Radyan Gathutkaca
pan jinèjèr kalih munggèng ngarsanipun
liniling anggung sinawang
gumêr kang samya ningali

tingkahnya Sang Arya Sena
Prabu Danardana ngandika aris
hèh Gathutkaca dèn gupuh
wakamu Burisrawa
saosêna nanging ta bêbandanipun
kulup sira uculana
aja bangêt-bangêt kaki

pan saru tinon ing kathah
nora patut yèn nyandhanga têtali
satriya putra- // ning ratu
marmane uculana
môngsa dadak ngamuka nèng ngarsaningsun
sigra Radyan Gathutkaca
mêdal ing jawi nguculi

bêbandan Sang Burisrawa
wus binêkta majêng marang ngarsa ji
ngungkruk lungguhe dhêkukul
pucêt tanpa guwaya
saputing tyas tan panon rat idhêpipun
tan bisa mulat netranya
mring kang lênggah siji-siji

Radyan Arya Gathutkaca
Ôntarêja ngapit dènira linggih
samadyaning pandhapa gung
jêngêr ngungun sêdaya
mulat marang Burisrawa samya pandung
dènnya wus ilang sipatnya
kadya satuhune maling

rema gimbal lir pawuhan
rêrêsêking wanara na kang mêksih
kang katut ing remanipun
sarira babak bunyak
bathuk bênjut bêngêp wêdananirabuh
kapêndhêm netra kalihnya
jongor lambenira malik

sri bupati ing Madura
pan anglênggêr jêtung datan bisa ngling
Narendra Krêsna lingnya rum
hèh yayi Burisrawa
dèn narima nêmoni samono iku
sèwu nistha sèwu papa
pan sira karya pribadi

Burisrawa duk miyarsa
pangandikanira Sri Harimurti
tumungkul nangis ngrêruntuh
Sri Bupati Madura
pan katarik angrêsing tyasirandulu
mring ipe wus nora tahan
mulat ing warnanirèki

dadya alon angandika
hèh ta yayi prabu ing Dwarawati
yèn wus têtêp kukum lampus
yèku Si Burisrawa
ayya suwe-suwe kadulu maringsun
nuli untapna kewala
Wêrkudara anambungi

iya bênêr Baladewa
karêpira jaluk inggaling pati
ipemu anaking ratu
duwe tindak culika
anêmoni sêmono cilakanipun
urip dêdawa druhaka
bêcik cupêtên tumuli

lamun nora kolu padha
nguntapake padha srahêna mami
sun untapne patinipun
yèku Si Burisrawa
sun adune kumba lawan gadaningsun
gumujêng Narendra Krêsna
miyarsa Sena dènnya ngling

sarya lon matur ing raka
dhuh pukulun apan ta sampun pêsthi
têtêpipun kukum lampus
nadyan kang pinêjahan
gêsang malih têtêp maksih kukumipun
durjanane botên ical
dènira andhusthèng latri

pêjah gêsange punika
pan gumantung wontên kang darbe wajib
pun Dananjaya pukulun
kang gadhah bêbujungan
ewadene samangke manawi sampun
puput tyasira narima
botên anggugat kang pati

punika pun Burisrawa
sagêt gêsang lamun pun Parta mêksih
gugat nêdha pêjahipun
mila dipun sarèhna
apan inggih karsa paduka pukulun
mênawi kenging rinêbat
sri nata gêsangirèki

sri bupati ing Madura
duk miyarsa turing ari
alon dènira ngandika
yayi Prabu Dwarawati //
iya ingsun lumiring
apa sakarsanirèku
nanging Si Burisrawa
sira wêtokna dèn aglis
ingsun mulat ing warnane nora tahan

mèsêm Prabu Padmanaba
mring kang putra ngandika ris
hèh ta kulup Gathutkaca
Si Burisrawa dèn aglis
wêtokna jaba maning
ing kukume durung tamtu
pati myang uripira
apan ta lagi sun pikir
pasrahêna marang wadya Madukara

dhawuhana Si Sucitra
pangrêksane dèn abêcik
aja kongsi kêkurangan
miwah ta ênggonirèki
dèn pêrnahna kang bêcik
pundhutna pisalinipun
busana kasatriyan
kinèn adusa kang rêsik
kêramasa lôndha lawan jêjungkata

aja gimbal lir rasêksa
rambute katutan mêksih
rêrêsêk kaya pawuhan
kêbak rêrêgêt ron aking
awake boncah-bancih
babak bundhas tilasipun
bobok parêm pundhutna
tur sêmbah Gathutkaca glis
Burisrawa binêkta wangsul mring jaba

pinaringkên mring Sucitra
timbalan Sri Harimurti
wus dhinawuhken sêdaya
pangrêksanira dèn bêcik
sandika turirèki
Radyan Burisrawa sampun
pinêrnahkên gènira
rinêksa gung para mantri
pan kasaru praptane mantri tampingan

sowan ngaturi uninga
lamun Prabu Kurupati
rawuh sarta lawan garwa
lampahing margatan mawi
bêkta wadya gung naming
lan saupacaranipun
Sangkuni lawan Durna
nunggil sakareta sami
rakitipun kadya pêpara kewala

kados Kurawa Ngastina
mung kawan dasa umiring
ngiras ngampil upacara
munggèng saluhur turanggi
wondene kang jajari
prajurit dharat mung satus
mila rêmbên nèng marga
pawongan tinandhu sami
kèndêl aso pêsanggrahan jawi kitha

nanging pramèswari nata
pan lajêng lampahirèki
lawan sapawonganira
manjing sajroning nêgari
Kyana Patih Sangkuni
kang umiring majêngipun
lawan prajurit dharat
satus kang samya jajari
duk miyarsa kagyat sang prabu katiga

parintah arsa mêthuka
kasaru gumêr ing jawi
rawuhe Putri Mandraka
Sang Prabu Yudhisthira glis
dhawuh ing pramèswari
mêthuk sajawining pintu
Rajaputri Cêmpala
Durpadi Wara Srikandhi
sampun tundhuk lan putri nagri Ngastina

gya cinandhak astanira
kinanthi ingapit-apit
Wara Durpadi nèng kanan
kang kering Wara Srikandhi
lajêng lampahira ris
malbèng marang dalêm agung
lan sapawonganira
Rêkyana Patih Sangkuni
tinimbalan mring samadyaning pandhapa

Sang Aprabu Yudhisthira
siyaga budhalira glis
mêthuk marang jawi kitha
dene Prabu Harimurti
lawan Madura mêksih
anganti nèng pêndhapa gung
lan Arya Sena miwah //
sêntana pra putra sami
kang umiring mêthuk marang jawi kitha

mung Nangkula myang Sadewa
wau ta ingkang winarni
sawusira tata lênggah
sajroning dalêm prasami
Kusuma Banuwati
mèsêm angandika arum
yayi Putri Cêmpala
prapta kawula puniki
pan anglayat ariningsun Si Sumbadra

kapyarsa sangking Ngastina
ing dalu manggih bilai
cinidra ing duratmaka
wontên ing taman ngêmasi
layone tan binêsmi
linarung bêngawan agung
antuk sihing jawata
sampun pêjah gêsang malih
sagêt mantuk pribadi mring Madukara

paran èstuning pawarta
dene ta botên kaèksi
kalihe kang darbe wisma
Rêtna Durpadi turnya ris
pukulun kang sayêkti
pun Sumbadra pêjahipun
cinidra duratmaka
sagêdipun gêsang malih
duk linarung nèng bêngawan Silugôngga

pinuju pun Ôntarêja
Senaputra lagya prapti
sangking dhasaring pratala
nyabrang bêngawan ningali
wanudya angêmasi
linarung labête tatu
awlas ing tyasnya dadya
tinetesan banyu urip
tatu pulih têmah gêsang paripurna

dene ta pun Ôntarêja
satêngah dewa sayêkti
wayahing Yyang Ôntaboga
Ibu Dèwi Ôntawawi
apsari dhasar bumi
marmane darbe pukulun
maosadi utama
dene kang anyidrèng latri
wontên taman arinta pun Burisrawa

kêpanggih wontên ing wana
mring putranta Pringgadani
cinêpêng lajêng binêsta
sampun binêkta mariki
dene kang darbe panti
kangbok wontên tamansantun
praptanya sangking paran
pun Sumbadra datan kongsi
manjing wisma lajêng binêkta kewala

mring kakunge dhatêng taman
kinungkung ngantos samangkin
gumujêng Putri Mandraka
pantêse iku nyauri
sangking onêng tan sipi
mring garwane kadya kaul
tumuntên timbalana
kalihe kang darbe panti
maringana uninga prapta kawula

sumêdyarsa anglayada
dhatêng ingkang mêntas lalis
pramèswari ing Ngamarta
nolèh marang Larasati
Larasati dèn aglis
umatura mring gustimu
ngaturana uninga
kakang bok rawuhirèki
lan gustimu karo pisan timbalana

Larasati nêmbah mentar
prapta ing taman marêngi
satriya Andananjaya
duk mijil sangking botrawi
lawan garwanirèki
lênggah soring nagasantun
Sêmar Bagong nèng ngarsa
cumundhuk Kèn Larasati
nêmbah matur pukulun atur uninga

rakanta prabu Ngastina
rawuh lan kang pramèswari
anglayat rayi paduka
jêng gusti kang mêntas lalis
ananging sri bupati
Druyudana dèrèng rawuh
kèndêl jawining kitha
namung Rêtna Banuwati
ingkang sampun rawuh tuwan tinimbalan //

kundur mring dalêm sakêdhap
lan gusti sang rajaputri
rakanta Putri Mandraka
dahat onêng arsa panggih
Dananjaya sru bêkis
sira bae biyang kulup
nêmonana mêrana
ingsun tan arsa manggihi
lamun takon warahên yèn mêksih nendra

sang rêtna mèsêm turira
inggih kawula manggihi
ananging tuwan sarea
wontên sajroning botrawi
sampun dora mring mami
ing mangke lamun dinangu
marang kangbok Mandraka
Dananjaya mèsêm angling
iya ingsun turu sarta kancing lawang

Larasati mèsêm mojar
mring Lurah Sêmar dènnya ngling
Kakang Sêmar sun wêtara
kang sare nora sayêkti
masang kala pêracik
gêlar simpênan winangun
ing mêngko mêsthi ana
bêrkutut putih marani
marang taman kalêbèng kala paluwang

gumujêng sarwi tumêdhak
Sang Parta manjing botrawi
kusuma Wara Sumbadra
lawan Nikèn Larasati
sangking taman wus mijil
sapraptaning dalêm agung
lajêng tumundhuk lawan
kang raka Dyah Banuwati
gya cinandhak rinangkul lungayanira

dhuh ariningsun Sumbadra
mendah ta solahing nguni
lakinira Si Janaka
duk sira tinggal ngêmasi
pantês gone kêpati
kudu ambelani lampus
dene ta praptanira
yayi dèwi tan sarimbit
lakinira iya lagi ewuh apa

lah apa ta datan arsa
têtêmua lan wak mami
Wara Sumbadra tur sêmbah
mila botên tumut prapti
ing mangke mêksih guling
kados sangêt aripipun
kula ajrih mungua
lamun sare botên kêni
yèn winungu kagèt sangêt dukanira

gumujêng Putri Mandraka
kêbangêtên sira yayi
bok iya sira gugaha
kusung-kusung prapta mami
adoh Ngastina nagri
iya sokur yayi sokur
mêngkono ing tyasira
bêjane kang duwe rabi
putri adi kanthi bêkti marang priya

lah ta Srikandhi riningsun
gugahên lakinirèki
pantês kang wani mung sira
ingsun angêrsaya yayi
Rêtna Srikandhi turira
kakang bok kawula malih

lamun puruna amungu
kakang bok Banoncinawi
garwane kalih punika
prandene puniku ajrih
sintên wonge kang puruna
yèn winungu sok gêbugi

dene ta prayoginipun
inggih kakang bok pribadi
lajêng têdhaka mring taman
amungua ingkang guling
nadyan paduka laraka
sayêktine tan dumugi

dukanya mring kadang sêpuh
liyan paduka kang nanging
sayêkti rêmuk pinala
Rêtna Dèwi Banuwati
gumujêng dènnya ngandika
yèn sira wus anglilani

anggugah lakinirèku
iya aja walang-ati
yêkti sun lara- // k kewala
nêpsua ingsun ya wani
latah putri ing Cêmpala
inggih kangbok inggih-inggih

paduka larak dèn gupuh
kula damu sangking wingking
nolèh ngandikèng pawongan
lêga têmên ing tyas mami
priyayining Madukara
kang kèringan lamun guling

tan ana kang wani mungu
ing saiki olèh tandhing
ana kang wani anglarak
gumêr gujênge pra cèthi
myarsa dènira ngandika
kusuma Wara Srikandhi

Rêtna Banuwati sampun
têdhak marang tamansari
gumrêdêg pawonganira
sêdaya samya umiring
sapraptanira ing taman
Sêmar Bagong munggèng kori

sang dyah mèsêm ngandika rum
Sêmar gustimu nèng ngêndi
priyayining Madukara
kenthole Bagus Prêmadi
baya lagi ewuh apa
ingsun undang nora prapti

Ki Lurah Sêmar umatur
têksih sare nèng botrawi
kados sangêt karipannya
sang dyah angandika aris
lah iya karipan apa
wayah mene mêksih guling

sumangkean yèn wong bagus
Sêmar lilanana mami
sun larake gustinira
bojone tan ana wani
padha wêdi yèn pinala
mêngko ingsun kang ngayoni

Sêmar gumuyu umatur
inggih sumôngga sang putri
ananging paringa beya
dhatêng ingkang têngga kori
sang rêtna mèsêm ngandika
aja sira walang-ati

apa ta kangsira jaluk
iya Sêmar sun paringi
pituwase tunggu lawang
Ki Lurah Sêmar turnèki
abdi paduka bok êmban
kang wontên ngarsa pribadi

punika kawula suwun
dadosa beyanirèki
ni êmban jêngèk miyarsa
si gêrang disambêr bêlis
wong dhapurmu kaya kura
tan wruh ing awakirèki

wis dhawuk kuncungmu mabluk
nora nganggo mêmarèni
sêmbranamu sok aprana
ing sabên-sabên apanggih
matur ing sang rêtnaning dyah
nora liya awak mami

kang dijaluk si dikêpruk
apa pêngrasanirèki
nadyan sang putri parênga
yêkti sun pêlaur mati
kalap ing wong kaya sira
gêpokan bae tan sudi

gumujêng sang rêtnaning rum
gumêr sagung para cèthi
miyarsa linge bok êmban
sang rêtna ngandika aris
aja na kang sasêmbranan
nora bêcik kapiyarsi

biyang sakancanirèku
karia nèng jaba sami
padha angambila sêkar
hèh Kakang Sêmar sun titip
bocah ingsun lilanana
sasukane ngambil sari

ingsun gugahe gustimu
Sêmar sumôngga turnèki
sang dyah manjing madeyasa
sigra sagung para cèthi
prasamya angambil sêkar
sasukanira amilih

sêsêkaran tamansantun
suka rêrêbutan sami
binabeka marang Sêmar
gumêdêr bêburon sami
wau // ta jro madeyasa
Rêtna Dèwi Banuwati

mêrpêki gèn tilamipun
alon dènnya miyak samir
katingal ingkang anendra
Sang Parta pi-api guling
sang dyah lênggah nèng ngiringan
kapara daganirèki

ngoyog wêntis ngandika rum
kenthole Bagus Prêmadi
tangia sira katêkan
dhêdhayoh liyan nêgari
baya ta karipan apa
wayah mene mêksih guling

Sang Parta pi-api jumbul
gêragapan dènnya tangi
nyandhak astane sang rêtna
sarwi angagagi bithi
mancêrêng dènnya ngandika
dhuh wong iki mêngko mati

katiban ing tangan ingsun
sang dyah gumujêng dènnya ngling
ya mara-mara Janaka
tibakna tanganirèki
pantês bojone wêdia
anggugah gonira guling

mangkono tênaganipun
nora kaprah wong sabumi
satriya Andananjaya
pi-api gêtun tan sipi
inguculkên panyêpêngnya
sidhakêp astanya kalih

dhêlêg-dhêlêg api jêtung
sang retna ngandika bêngis
pageneya nora sida
tibane tanganirèki
dhasare ingsun têmaha
ayun wruh nêpsunirèki

sumangkean yèn wong agung
turu tan kêna tinangi
Dananjaya angrêrêpa
dhuh kakang bok nuwun alim
botên dipe yèn paduka
kang gugah gèn kula guling

kula sidhêp biyang kulup
utawine Si Srikandhi
kirang sakêdhik kewala
kangbok tibane kang bithi
nuntên mulat yèn paduka
marmamba gêtun tan sipi

pan inggih panujunipun
dèrèng kantos ingkang bithi
tibèng sarira paduka
lamun ngantosa nibani
kakang bok dados punapa
sang dyah mèsêm maleroki

dhuh ewa têmên sun ngrungu
wuwuse wong lèmbon guling
lawan wêdi wong kagetan
yèn ginugah sok gêbugi
jarene dènira nendra
karipan satêngah mati

ingsun gugah kagèt jumbul
gêragapan dènnya tangi
kaya kagèt satuhunya
nyandhak tangan arsa bithi
nanging netranya tan owah
dènnya mandêng marang mami

kaya kucing dulu tikus
nora nganggo kriyap-kriyip
tan ana labête pisan
lamun mêntas tangi guling
lah iya wong turu apa
gumujêng Radyan Prêmadi

kakang bok ing rawuhipun
punapa namung pribadi
punapa ta sêkalihan
lan rakanta sri bupati
langkung ing kagèt kawula
sang rêtna ngandika aris

iya lan kakangirèku
ananging mêngko pan mêksih
mandhêg nèng jabaning kutha
ingsun kang kinèn dhingini
yayi têmu lawan sira
nungsung kabar ingkang manis

marma ingsun kadhumpalan ya- // yi
lawan kakangira sri narendra
sangking Ngastina budhale
nora nganthi wadya gung
namung Paman Durna Sangkuni
kadang satus Kurawa
namung patang puluh
kang umiring kakangira
sangking gugup dènnya amiyarsa warti
kalamun garwanira

Si Sumbadra anêmu bilai
anèng taman mati kênèng cidra
nanging tan tulus patine
marganyantuk pitulung
duk layone linarung kali
bêngawan Silugôngga
nèng palwa panuju
praptanira Ôntarêja
Senaputra kang sangking dhasaring bumi
awlas dènnya tumingal

dadya tinetesan banyu urip
kamandhanu maosadi lata
garwanira urip manèh
dene kang nyidrèng dalu
mring garwanta nèng tamansari
Si Arya Burisrawa
mêngko wus kapikut
mring sutanta Si Guritna
praptaningsun lawan kakangira aji
ingkang dhingin anglayat

mring garwanta ingkang mêntas lalis
Si Sumbadra muga ta tulusa
raharja sapandhuwure
kapindho lakuningsun
lamun parêng ing tyasirèki
anjalukkên ngapura
ing sadosanipun
kakangira Burisrawa
ayya kongsi prapta ing patinirèki
sun jaluk uripira

lêng karyanên panakawan yayi
nadyan ingsun lawan kakangira
ing sakarsanira angrèh
Dananjaya ambêkus
gampil-gampil tiyang nguripi
kukum môngsasukaa
pêsthi pêjahipun
arinta pun Burisrawa
nadyan ingkang pinêjahan gêsang malih
durjanane tan ical

têksih têtêp kukumipun pati
Rêtna Banuwati angrêrêpa
yayi bok aja mangkono
wêlasa marang ingsun
miwah kakangira sang aji
matèni Burisrawa
apa bungahipun
angurbaya uripana
pirabara ingsun lan kakangira ji
bisa malês sihira

Dananjaya bêkuh anauri
dewa suralaya kang mundhuta
pun Burisrawa uripe
sayêkti botên antuk
inggih kêdah kula pêjahi
sang dyah rêngu lingira
lah ya wis kalamun
tan antuk jaluk ngapura
dhasar ala ing sakarêpira dadi
ingsun mulih kewala

wis karia raharja sirèki
lagya mingsêr sang dyah lênggahira
sigra cinandhak astane
lah ta mangke pukulun
dika kèndêl rêmbagan dhingin
janjinipun punapa
inggih têbusipun
gêsange pun Burisrawa
pan kawula inggih pan arsa udani
sang dyah wêngis saurnya

ingsun nora duwa-duwe janji
nêbus kadang ala gawe apa
nuli patènana bae
dene ujarmu mau
ing kukume pêsthi tan kêni
yèn sira ngaku wruha
têka akon nêbus
sêbribil ingsun tan arsa
jêjuwingên ing- // sun wus nora praduli
uculna astaningwang

Dananjaya gumujêng sarya ngling
dede gêsangipun Burisrawa
kang kula pikir têbuse
tyang sampun manjing kukum
lêpatipun kangbok pribadi
ingkang kawula manah
inggih kukumipun
ingkang sampun kalampahan
biyang kulup utawine pun Srikandhi
lamun puruna gugah

sayêktine kawula gêbugi
pan ing mangke kangbok ingkang gugah
tan sêmanak panggugahe
kawula kongsi jumbul
gêragapan kagèt tan sipi
yêkti langkung punika
sangking ukum gêbug
gumujêng Putri Mandraka
iya-iya uculna astangong dhingin
mêngko nèng jaba kana

gêbugana kang satêngah mati
Dananjaya gumujêng saurnya
botên nèng jawi ênggone
panggugah dika wau
mring kawula wontên ing ngriki
yêkti ngriki kewala
inggih ukumipun
malerok Putri Mandraka
pamuwuse apan sarwi anggablogi
lah ta iki wong apa

mubêng bae kaya padu maling
lah ya mara-mara gêbugana
sakarêpira nèng kene
sang rêtna wus sinambut
pan binêkta marang jinêm mrik
rinêbasèng asmara
binanton ing lulut
lêlangên ing pagulingan
wus kulina wanuh sangsaya ngranuhi
rarasingkarasikan

kunêng ingkang anèng tamansari
Dananjaya lan Putri Mandraka
kang nutugi ing onênge
panukupira ing kung
kawuwusa lampahirèki
Sang Prabu Yudhisthira
pamêthukira wus
tundhuk nèng jawining kitha
lan kang raka Sang Aprabu Kurupati
gupuh pangrangkulira

langkung dènnya noragèng minta sih
mring kang rayi Prabu Druyudana
dènira mêndhêt galihe
myang Rêsi Durna tumut
ngrangkul marang Yudhisthira Ji
sawusnya ingaturan
kang raka sang prabu
lênggah anèng pasanggrahan
Rêsi Durna ngapit nèng kering tan têbih
sagunging pra sêntana

kawan dasa aglar munggèng ngarsi
Prabu Yudhisthira mring kang raka
aris ing panêmbramane
langkung pangrêpanipun
dhuh pukulun sri narapati
katuran panakrama
ing sarawuhipun
punapa raharjèng marga
kangbok lawan kadang kula kang umiring
miwah kang kantun praja

langkung kagyat ing tyas ingsun dening
rawuh tuwan tan mawi pêcalang
paring priksa sadèrènge
punapa wadosipun
dene lampah kêlangkung gati
rawuhnya sêkalihan
tan mawi wadya gung
namung lawan upacara
Prabu Druyudana alon anauri
yayi Prabu Ngamarta

sih pamêthukira lawan malih
yayi prabu ing panakramanta
ing sawuse sadèrènge //
sangêt panêdhaningsun
dene lampah kawulèng margi
sarta lan bakyunira
pinanggih rahayu
kang sarta raka-rakanta
ingkang sami umiring ing laku mami
sêdaya pan raharja

dene lakuningsun yayi aji
marma datan mawi acêcalang
asung wêruh sadèrènge
lawan bakyunirèku
langkung gugup yayi tyas mami
miyarsa Si Sumbadra
kênèng cidra lampus
kang nyidra Si Burisrawa
anèng taman nanging Si Sumbadra yayi
nora tulus palastra

duk layone linarung nèng kali
nênggih bêngawan ing Silugôngga
nèng palwa dèn gêsangake
marang ing Bimasunu
ingkang sangking dhasaring bumi
mangkya pun Burisrawa
inggih wus kapikut
ing sutanta pun Guritna
apan arsa pinatrapan ukum pati
wontên ing Madukara

puniku kang dadya gugup mami
gurawalan budhal sangking praja
lan bakyunira ge-age
nora nganthi wadya gung
namung Paman Durna Sangkuni
kadang para Kurawa
namung patang puluh
ingsun lawan bakyunira
nêdya pasrah jiwa raga pati urip
yayi mring jênêng para

anyuwunkên apuranirèki
pun Burisrawa lamun parênga
yya kongsi praptèng patine
sun têdha gêsangipun
tur prasêtya pun kakang yayi
nêgara ing Ngastina
lan saisinipun
sun darma tunggu kewala
punapa tasakarsane yayi aji
pun kakang tur sumôngga

Prabu Yudhisthira duk miyarsi
ing timbalanira ingkang raka
kêlangkung angrês galihe
alon dènnya umatur
dhuh pukulun sri narapati
sampun sumêlang driya
mênggah lêpatipun
arinta pun Burisrawa
kados botên kêlampahan praptèng pati
kawula kang nanggêla

paduka dèn pracayèng ing galih
inggih kawula ingkang ngaturna
pun Burisrawa gêsange
mring paduka pukulun
duk miyarsa aturing ari
Sang Prabu Druyudana
gupuh dènnya ngrangkul
dhuh yayi Prabu Ngamarta
kula botên darbe kadang malih-malih
yayi mung jênêng para

mendah baya ta bakyunirèki
pun Banuwati kaule binjang
yayi dhatêng salirane
miwah ramanta prabu
ing Mandraka lan ibu sori
yayi mring jênêng para
sasat utang umur
nambungi Sang Rêsi Durna
gih makatên punika kadang kang bêcik
ngapura-ingapura

sampun wontên kang sulayèng budi
lamun kumpul Kurawa Ngamarta
botên bèncèng ing pikire
sayêkti saya kukuh
kêratone nagri kêkalih
kèringan môncapraja
Yudhisthira dhêku
myarsa linge Rêsi Durna
wus mangkana ingkang raka dèn aturi
lajêng ing budhalira

tan winarna ing marga wus prapti
Madukara Prabu Pa- // dmanaba
lan Madura mêthukake
tundhuk jawining pintu
lan kang rayi Ngastina Pati
Sang Prabu Baladewa
gupuh dènnya ngrangkul
sarta nyandhak astanira
wus kinanthi astanya kanan lan kering
kanan Sri Baladewa

Prabu Padmanaba munggèng kering
Yudhisthira nganthi Dhanyang Durna
aris lajêng ing lampahe
marang ing pandhapa gung
wus atata lênggahnya sami
narendra sêkawannya
Durna gangsalipun
nênêm Arya Wêrkudara
munggèng nginggil ing ngandhap Arya Sangkuni
sêntana para putra

tata aglar munggèng ngarsa aji
sawusira sami sinambrama
ingkang prapta sêdayane
Sri Yudhisthira gupuh
sarwi mèsêm aturirèki
marang Narendra Krêsna
pukulun sang prabu
rayi paduka Ngastina
rawuhipun sarta ingkang pramèswari
karyanipun sri nata

maringkên panglayatira
sarta sukane kang galih
mring arinta pun Sumbadra
ingkang mêntas angêmasi
lan malihe karsa ji
mring kawula dhawuhipun
mundhutakên ngapura
sagunging lêpatirèki
inggih rayi paduka pun Burisrawa

pinundhut ing gêsangira
sampun ngantos praptèng pati
dènnya wus sami raharja
ingkang pêjah gêsang malih
kawula wus nyagahi
ngaturna samangsanipun
inggih pun Burisrawa
ing arinta sri bupati
dhuh pukulun dèn agung kang pangaksama

mring ari kang dahat mudha
lêpat kawula tan sipi
dene dahat kumawawa
kami purun anglangkungi
ing karsa sri bupati
Putra Mandraka pukulun
parêng botên parênga
kawula suwun sêmangkin
aturipun ing rayi tuwan Ngastina

mèsêm Prabu Padmanaba
sarwi angandika aris
inggih sumôngga kewala
sakarsanya yayi aji
ananging bokmênawi
kasupèn pênggalihipun
dhatêng pun Dananjaya
punika kang darbe wajib
amêjahi anggêsangi Burisrawa

ingkang gadhah bêbujungan
prayogi dipun dhawuhi
mênawi dèrèng narima
Sri Yudhisthira turnya ris
sampun sumêlang galih
mênawi tan trimanipun
arinta pun Janaka
kawula ingkang ngandhêmi
pêjahipun lintune pun Burisrawa

gumujêng Narendra Krêsna
sampun tan kenging pinikir
yayi prabu ing karsanta
yèn sampun purun ngandhêmi
patrapana ing pati
lintune durjananipun
inggih wawrat-wawratan
wontên kang darbèni wajib
Wêrkudara bêkuh asru wuwusira

 jêlèh bosên sun miyarsa
sakjêg-jêge ya wong iki
dènira sok soroh nyawa
adèna Si Kurupati
bok ya aja kêpati
anjaluk ipemu iku //
urip kinarya apa
bêcik cupêtên tumuli
nora andêdawa ing pocapanira

titi panêdhaking kata
nênggih Srat Arjuna Rabi
tan lyan ing panuwun amba
mring sagunging pra umèksi
dene gung pangaksami
marma kathah kithalipun
wah sastra kirang cêtha
awit gèn kawula nulis
mung sinambi saksêlaning nambut karya

/8/1910