ki pêngulu lajêng umiring ing pungkur
prapta ing pêndhapa
Malarsih sampun angrukti
saosane dhêdharan enjing-enjingan

tan adangu nulya pra kadang kang rawuh
tanapi kang putra
sagarwa lir sabênèki
samyambêkta rampadan sêkul panganan

praptèngayun dhêdharan tinampan gupuh
pan lajêng tinata
Ni Sumbaling lan Cênthini
nglêladèni wong roro atata-tata

nulya wau ingkang prapta nyai Jambul
Ni Burad Ni Jêbad
nyai Soyi Ni Kasturi
nyai Bobot Ni Kinjêng Jayamênggala

nyai Kupu sami sarêngan mêrtamu 
kabèh samya randha
randha tua sami sugih
saryambêkta rampadan ajojodhangan

duk andulu Ki Bayipanurta muwus
ingriki cêlakan
lan putrandika Malarsih
ua Jêbad wa Bobot lan bibi Burat

samya majêng sêdaya wus nunggil lungguh
lan nyai Panurta
kang bêktan wus dèn tampèni
apan lajêng samya tinata nèngarsa

piringipun rampadan lancaran Jêpun
ingisenan muncar
ulam panganan mawarni
lah-olahan adi-adi myang wowohan

sêkulipun aputih pangajêng bucu
mêgana lan pênak
liwêt pitik myang kêbuli
sêkul gorèng wuduk lan kupat lêgandha

ulamipun pan akathah warninipun
kang bêkakak menda
opor bèbèk bêsngèk pitik
panggang lawar bêtutu balêbêd banyak

pal puk duduh dhèngdhèng age abon rêmus 
panjèn susujenan
gorengan kathik gulathik
age ati age srêgan lawan lidhah

dhèngdhèng gêpuk cêrubuk kêrupuk têrung
gêcok gênêm utak
gandhon dhèngdhèng pal puk ragi
pêncok srundèng sambêl gorèng pêcêl tambra

pèsan palung bothok jambal mangut surung
munjit lan bêlendrang
lombok kêncêng lawan pêtis
jangan ladha bobor loncom brongkos pindhang

dadar sawut bêkamal lan cêplok untup
miwah juwadahan
têtêl jênang lan surabi
gêmblong lèmpèng ledre lan bakaran pisang

jênang sagu caca kukus jênang grêndul
grubi kêtan kolak
êbrêm tumpi lan cêriping
carabikang kêtan komoh puthu mayang

talês kimpul wi gêmbili gêdhang suluh 
jruk kêprok rambutan
pêlêm nangka lan kuwèni
manggis duryan kêpundhung dhuku pijêtan

sawusipun dhêdharan tinatèngayun
Ki Bayipanurta
ngling lah payo mumpung enjing
padha sèsèmèkan royoman wong kathah

samya gupuh sêdaya sigra tuturuh
dan lêkas anadhah
pikantuk samya abukti
jalêr èstri tan taha kêrana Allah

êlung-linung pribadi sapênêdipun
punapa sêptanya
tan cua sami pakolih
sabên-sabên nadhah royom kanikmatan

èstri jalu samya dhokoh thêkul-thêkul
mung Sèh Amongraga
wus adat tanpantuk bukti
kêpêlipun gênge sawidara bajang

lan sang ayu Tambangraras tan pikantuk 
dènira adhahar
lir kang raka Sèh Mongragi
wus tan pati ulam kêdhik mung lalaban

sapikantuking jariji tri amuluk
pan wis kawistara
ing mangkya kalis ing bukti
wus sêbagi lan kang raka Sèh Mongraga

samya ngungun sêdaya myat ing sang ayu
dalah kucumbinya
cèthi Cênthini tan pati
antuk nadhah wus kadi bêndaranira

samya sukur mring Tambangraras jumurung
dènya palakrama
lêgêd tan siwah ing batin
Tambangraras rarase bisa akrama

wus anutug kang samya nadhah sêdarum
nulya aluaran
kêndhuri kinèn ambagi
wus wêrata jalu èstri tan prabeda

gantya maju dhêdharan nyamikanipun
samya mêmangsêgan
sapikantukira bukti
ngeca-eca nutug ing sasukanira

nulya sampun binagi nyamikanipun 
pan sami kewala
kathahe barêkatnèki
rinumatan barêkat wus binuntêlan

alon muwus Kyai Bayipanurtèku
marang santrinira
Luci iku Si Nuripin
apa nora mulih-mulih ing wismanya

apa tugur de siang dalu kêdulu
Luci aturira
tingal kula kados inggih
botên mantuk lajêng angrungkêp kewala

kawitipun kala putra dalêm rawuh
jujugakên lampah
mring wismane Jayèngragi
dumadakan kêlantur anyangkul karya

botên kaur dalah mangke dèrèng mantuk
wrat-wrating parentah
ajrih lamun tilar kardi
lah botên ta mêkatên dhi awak dika

lon sumaur inggih lêrês gyan umatur 
jrih kulèng parentah
kanca kula bêkêl wingking
wusing karya kathah ingkang mantuk samya

rêmbagipun samya gilir gantya mantuk
tiang kalih dasa
sabên ari jaga kardi
namung kula piambak datan giliran

yèn datan wus ludhang pisan dèrèng mantuk
Luci saurira
he lah kadospundi pundi
Kyai Bayipanurta èsmu wlas mulat

ciptèng kalbu jêng kyai runtuh sihipun
mring Nuripin sabab
kang dadya jalaranèki
Sèh Mongraga praptane nèng Wanamarta

sasat asung kautaman kang linuhung
Ki Bayi ngandika
Nuripin sira saiki
gêdhe cilik têgêse sira sun ganjar

wong ing padhukuhan ya limalas dhukuh
ing Jaha ing Putat
ing Kalisat ing Sulatri
ing Wanasri ing Pasarèn ing Patoman

ing Sêmpulur ing Galur lan ing Têlutur 
ing Natar ing Pancar
ing Tèmpèl ing Têmuwangi
ing Cabakan gênêpe dhukuh limalas

dadi iku nêmbêlas karo dhukuhmu
dhewe ing Pagutan
pêtinggi ing dhukuh sami
iku sira Nuripin kang parentaha

pan sun gadhuhakên mring sira sêdarum
barang sêsangganya
mêtua saking sirèki
pajêg puluh bau-suku saking sira

Nuripin sru nêmbah-nêmbah matur nuwun
kapundhèng mustaka
pasihanipun jêng kyai
botên sagêd kaula darmi kewala

pêtinggiku Luci timbalana gupuh
padha pasrahêna
mring Nuripin dipun aglis
dimèn mulih kon ngiring lurahe anyar

Luci gupuh nimbali pêtinggi gupuh
tan adangu prapta
pinasrahakên Nuripin
pra pêtinggi sêdaya wus dhinawuhan

amangulu mring Nuripin barang tuduh
kinèn umanuta
marang Nuripin kang bêcik
pra pêtinggi sêdaya matur sêndika

wusnya sinung Ki Nuripin kinèn mantuk
nêmbah lèngsèr nulya
ingiring para pêtinggi
gumarudug kadi dadya dêmang anyar

wusnya pungkur Ki Bayi malih amuwus
mring kang putra miwah
para kadang sêdayèki
aprakara ragangane Si Murtala

ya ta gupuh yèn wus prêkarane gupuh
aywa kêlayatan
iku bodholên tumuli
ngupayaa dinane ingkang prayoga

undhagimu Si Kriamênggala iku
lan Si Kriatruna
Kriapatra lan Ki Wêrni
sanak Kalang Ki Prakosa Bauyuda

dadi iku anggarap wisma têtêlu 
masjid gandhok umah
pikirên barênge dadi
kono adêge barênga ing sadina

omah têlu rayapên ing wong sêdhusun
supaya glis dadya
lan pilêstère dèn dadi
sun wangêni sêsasi dadining wisma

lah wus gupuh rêmbugên dhewe kang rampung
myang kulah pêkiwan
sapa tukange kang bêcik
reka-reka kêmbang-kêmbanganing kulah

samya matur sêndika sêdayanipun
tan lêngganèng kêrsa
Ki Bayi ngandika aris
saiki banjura ambodhol ragangan

pênggarapmu ing kono bae sor tanjung
natar Pênanggungan
kabèh kang anambut kardi
besuk dêge lor wetan gandhok pungkuran

Jayèngwèsthi Jayèngraga 
myang pra ari Swarja Wiradhusthèki
Panukma lawan Panamur
miwah Ki Kulawirya
samya matur sêndika gya pamit mundur
linilan nulya bubaran
sêdaya jalu myang èstri

Jêng Kyai Bayipanurta
lan kang garwa myang putra Sèh Mongragi
samya malbèng dalêm agung
Mongraga Tambangraras
sakucumbi cèthi Cênthini tan kantun
mring pênêpèn pupungkuran
wus rinukti sarwa adi

linangse seta lus raras 
tinaruban ginaribig gumrining
sang ro wus jênak nèngriku
ing tajug panêgêsan
datan arsa anèng jro tilam wisma gung
kewala mu têrkadhangan
mring pêndhapa masjid jawi

wau ta kang para kadang
kumpul anèng wismane Jayèngwèsthi
Jayèngraga wus nèngayun
samya apirêmbagan
rêragangan wismane Murtala wau
Jayèngwèsthi lon lingira
mring kang paman sêdayèki

mênggah trapipun ing karya
punapinggih êbyokan sêdayèki
punapa ta samya urun
apan nyêdasa soang
anuri para pamanira anut
datan lêngganèng parentah
sakarsanira pan dadi

byokan sênadyan urunan 
wong sêdesa kêrsane jêng kiai
gêlise bae pinundhut
sumangga ing parentah
Ki Wuragil Kulawirya nambung wuwus
ki raka mênggah ing kula
kang kêpanggih rêmbag mami

prayogi byokan kewala
sêkathahe anak putu kinêrig
sêdaya tiang sêdhusun
pênêd sami rumagang
dadya samya kêtingal ing dalêmipun
dhokoh ing kathah supaya
lêga galihe jêng kyai

gih tumuntên kêlampahan
mangke gampil etang kêpanggih wingking
pêngraos kula pikantuk
Jayèngraga lingira
rêmbagipun paman punika ngong tumut
prayogi datan kuciwa
nulya sêdaya ngrêmbagi

wus dadya gènya bicara 
nulya Jayèngwèsthi ngandika aris
inggih suawi dèn gupuh
ambodhol kang ragangan
dimèn nuntên kêtingal nèng natar mangu
lan malih ing rêmbag kula
sami bubuh ambumèni

kula ambumèni langgar
paman Swarja gandhok kalih bumèni
paman Wiradhustha sumur
kulah lawan pakiwan
man Panukma ambumèni gêbyogipun
man Panamar bumènana
ngukir têbêng kori lêmpit

dene paman Kulawirya 
ambumèni èsèl kang wêsi-wêsi
Jayèngraga bumènipun
gêndhèng sawuwungira
kaki Sêbagi Jumêna bumènipun
sakèhe wong kasêntanan
mêstèr jrambah sêdayèki

pagêr jaro gulamitan
lawan kitri kang patut anèngarsi
lawan kaping kalihipun
pun paman Kulawirya
lan si adhi Jayèngraga kula tuduh
dadia kulmaking karya
lurah tukang sêdayèki

kabèh drêma bae mragang
kang misesa kang ngreka rakit-ngrakit
kang nyêpêng patarènipun
sakèhing tukang-tukang
mung Jèngraga lan paman Kulawiryèku
kang ngrampungi parentahan
pasang patut kang prayogi

Jayèngraga Kulawirya 
tur sêndika myang kabèh anjurungi
wusira mêngkana wau
samya ngatag rerehan
kinon bodhol ragangan mring wismanipun
Murtala nulya sêdaya
pra rerehan mangkat aglis

Jayèngwèsthi Jayèngraga
miwah ingkang para pamanirèki
samya marang natar mangu
nèng kampung Pênanggungan
wus miranti ginêlaran kasah agung
nèngriku para ngawirya
tugur anjênêngi kardi

samya ambêkta kiriman
patehan myang sêkadar-kadarnèki
tan dangu kang ngurung-usung
ragangan kang rinayap
prapta kabèh lajêng cinathok nèngriku
natar mangu Pênanggungan
têlas tan kongsi mangsuli

miwah kang ngusung gêbingan 
wênèh gêbyog lakar dêlurung takir
asêlur samya sung-usung
gêng alit panjang cêndhak
wusnya prapta kajêng sêdaya gumlundhung
ajajar wontên ing natar
wus tinampan ing undhagi

pan lajêng binêlandhongan
kang pinaju sami ambalêdhagi
noncong kang nugêli wadung
anggraji wanèh nêbal
ting kêramplong rame swarane kang madung
kang lagya nigaran tatal
ana lagya marèjèngi

wahipun saka panirat
myang têrumpah jêjênêng kori lêmpit
ingkang amasah gêbyog pluk
kang mipit têbêng lawang
ingkang karya talundhag canthelanipun
kêndhiting gêbyog pulêtan
kang angragang gandhok kalih

myang kang karya sumur kulah 
wus pinêrnah sêdaya dèn kênthêngi
miwah ukuring bêbatur
winindu bata lepa
dhudhukaning sumur karya rug bêbatur
tuwin kang lagya angranggang
langgar rinakit lir masjid

mêngkana kang nambut karya
anarêmpê bang enjing bang mahêrib
kèndêl-kèndêl lamun wêktu
enjing wanci byar surya
surya nglarap dènira sami akukut
natar mangu tinaruban
supaya yêm nambut kardi

natar mangu Pênanggungan
kadya pasar saking kèh nambut kardi
kang masah mêthèl mêmadung
anggraji manglus natah
nyathok blandar anganjingkên ganda maru
angrapêt abên-abênan
kang ngêpluk bulêd angêlis

sêdaya kang nambut karya 
jawi lêbêt kathahe winêtawis
apan wontên tigang atus
ingkang anambut karya
dene wong ing Wanamarta kang tan milu
sêdaya amèt bubuhan
amêdalakên kêndhuri

pan datan pinarentahan
samya têpung kajatira pribadi
sidhêkah tumpêng myang wuduk
panganan dhawêt rujak
sabên dina giliran sidhêkah satus
satus ambêng pinra tiga
tigang dasambêng tri enjing

tigang dasambêng tri sia
tigang dasa tri ambêng sontênèki
gênging ambêng undha-usuk
ragi mêskin lan kuat
para randha kang sugih gêng ambêngipun
ing sabên dina tan oah
traping ambêng traping kardi

tan prabeda rahabira 
datan ana ngrêsula kang sak-sêrik
adhangan sêdayanipun
sarwa datan rêkasa
saking dening jêng kyai pangunahipun
tan duwe manah kang arda
dumadak tatrap pribadi

Jêng Kyai Bayipanurta
dènya paring boja ing sabên ari
limalas gêng ambêngipun
limang ambêng enjingnya
limang ambêng siang miwah wontênipun
wedang panganan sêgêran
datan kêndhat sabên ari

kajat anglujêngkên samya
asung dhahar mumule jêng pra nabi
tuwin mule ing luluhur
sêdaya mawi pendah
Kyai Bira kadhang mijil mring mangu
ningali kang nambut karya
tuwin warnining kêndhuri

jêng kyai aris ngandika 
mring kang putra myang marang para ari
ya ambêng sêmono iku
manira durung dhamang
paran samya mêtu saking parentahmu
Jayèngwèsthi aturira
kaula tan mêrentahi

tuwin paman tan parentah
inggih saking kajatipun pribadi
mantuk ing piambakipun
tan tumut nambut karya
samya kajat sidhêkah kêndhurinipun
sami têpangan piambak
samya gilir sabên ari

ambêng agêng kathahira
ing sadintênipun mêdal ping katri
Ki Bayi lingira arum
sukur alkamdulilah
aja gawe susah sakèhe nak putu
jabakna karêpe dhawak
saking kêrana'llahnèki

sakèhe kang nambut karya 
ingubêngan marang Kiai Bayi
tanya lan pêngalêmipun
apike pênggarapnya
santri Luci bikut ngajêngi andundum
Kulawirya lir kapinjal
jaba jro dèn pariksi

bêdhug rèrèn samya nadhah
Kyai Bayi nèngriku arsa bukti
lan putra ari akêmbul
sarêngan lan wong kathah
sawusira nadhah lajêng samya wêktu
anèng masjid mangu salat
wênèh salat nèng gonèki

wusnya bakda nambut karya
Kyai Bayi alênggah nèng surambi
putra ri samya nèngayun
Ki Balon ngandika
lagi pirang dina gèn nambut karyèku
matur kang samya liningan
sawêg kalih dasa ari

ngling malih karananea 
ingkang dadi kulmaking nambut kardi
kang anyêkêl barang rampung
Jèngraga lan Si Wirya
ing saiki lagi apane kang uwus
apa tangèh apa enggal
Jayèngraga matur aris

punika sampun sêdaya
namung kantun kang rèmèh-rèmèh kêdhik
tuwin ingkang karya sumur
bêbatur mêstèr kulah
wus sêdaya namung kantun akingipun
kados yèn botên sumêlang
rampung salêbêting sasi

punapi gih mêkatêna
atur kula paman mara Jêng Kyai
Kulawirya naur saguh
ia bênêr turira
wong wus kabèh kari remehane durung
sun duga sêpasar êngkas
rampunge jaba jro uwis

Ki Bayi alon ngandika 
kang anambut karya bobote gêlis
sêdaya nginggihi atur
saking bêgja paduka
majadipun kalih wulan botên sampun
mangka tan kongsi sawulan
yêkti sawabe jêng kyai

Ki Sêbagi nambung sabda
inggih talah trape kang nambut kardi
arikat apik kêlangkung
kabèhe barêng dadya
Kyai Bayipanurta lingira arum
rêmbugên kono adêgnya
etunge dina kang bêcik

kêrsèngsun yèn pinarêngan
ta kêpalang petang kang mêlarati
besuk tanggal wolu likur
nuju dina Jumungah
apa bêcik ya ing tanggal wolu likur
dospundi ingriku ua
yèn awon milih punêndi

Ki Sêbagi nulya ngetang 
kathuwêlan drijine angetangi
pan kalêrêsan puniku
nuju dintên patekah
langkung pênêd Jumungah ping wolu likur
datan asangar myang nangas
etang Jumngah Buda Paing

limalas lakuning surya
pancasudanipun gih tunggak sêmi
buta gajah watu wuku
dhawah ingkang prayoga
nanging wuku dhawah endra aryang wurung
punika ragi sumêlang
watêk kasusahan pikir

Ki Bayi alon ngandika
angsal datan nangas sangar wus bêcik
sawabing Jumungah cukup
awona sawêtara
tan ngapaa prie ing kono pêngulu
ngalap bêrkahing Jumungah
kabèh anjurung utami

inggih prayogi kêrsanta 
namung mêndhêt sangat ingkang utami
ya bênêr sirèku wuwus
sawabing sangat tama
wayah apa Ahmade ing wolu likur
lah mara etungên samya
kowe kono Basarodin

ki pêngulu aturira
Amadipun pêcak sêdasa enjing
Ki Kulawirya amuwus
ambakna wong ngaetang
bliwar-bliwur pêcak sêdasa prèhipun
dika wiwiti punapa
lêrêse enjing Ibrahim

Yusup Ijraile siang
Achmadipun bakda Jumungah lingsir
sangat tanggal wolu likur
Ibrahimipun enjang
lah botên ta mêkatên pangetangipun
ki pêngulu ngling anjola
e inggih kêsupèn mami

Ki Kulawirya anabda 
winor guyu kalingane Ki Rodin
kêjaba donga majêmuk
kang tan kenging kalepyan
ngulihakên barêkatan kongsi wisuh
tangan mêksih gêbèl upa
kêsusu-susu amulih

ginaguyu ingakathah
Kyai Bayi gumujêng sarya angling
gêbèl upa prie mau
kang rayi aturira
pan punika inggih pun kakang pêngulu
dènya andongani ajat
tan kantos dèn undang prapti

sabên dintên datan tuang
sagêd nangguh pêpake kang kêndhuri
sampun wêradin sêdarum
sami gilir sidêkah
ingkang dèrèng sidêkah mung kang pêngulu
ki pêngulu mèsêm mojar
niat kula benjing-enjing

gêgêtun kula kêlintang 
ngong wastani datan mawi kêndhuri
kêlorog sêdasa dalu
botên uningèng ajat
mila kula sarêng mirêng gupuh-gupuh
ajat mawi dinonganan
maune ngong dèrèng mikir

Ki Bayi gumujêng nabda
ia talah dadi guyon Si Rodin
lan malih etungên mungguh
lawang pinara sanga
Ki Sêbagi Jumêna matur gih sampun
mèt dhawahe kawan lawang
winastanan olèh bakit

Ki Bayi alon ngandika
kadipundi ua petanganèki
Ki Sêbagi aturipun
pagêr pinara sanga
kang ingetang kawit wetan pagêr ngayun
punika ingkang winastan
lawang olèh anak salih

ping kalih tan darbe utang 
kaping tiga duka cipta kang kori
ping pat olèh pintêr ngèlmu
panca lawang kêpatyan
ping nêm lawang ati kêras rosa bêndu
sapta lawang lèh sugihan
wolu cacading nêrpati

ping sanga lèh batur kathah
jangkêp sanga pêngalère binincil
wit ingetang saking kidul
lawang lèh arta ala
ping kalih lawang sarwolih sugih ayu
ping tri lawang sugih anak
pat lawang mênang ngangkuhi

panca lawang kêmalingan
ping nêm lawang lèh sugih suka ati
ping pitu lawang lèh bêndu
wolu lawang lèh warta
kaping sanga lawang gêringan sru wuyung
wus jangkêp nêk mangetan
pagêr lèr ngetang kilèn wit

lawang kapisan gêringan 
kaping kalih lawang kèh tamunèki
ping tri lawang sugih sunu
pat lawang kèh ngalanan
kaping lima lawang kêmalingan iku
ping nêm lawang olèh karya
jajalaran saking siwi

sapta lawang budi rosa
wolu lawang lèh dosa saking siwi
ping sanga mêlarat muput
jangkêp malih ingetang
pagêr wetan wit saking lèr etangipun
lawang dosa saking lia
ping ro lawang lèh èstriyadi

ping tri lawang lèh bujana
ping pat lawang olèh sampurnèng kardi
panca sugih srananipun
ping nêm lawang rusak tyas
kaping wolu lawang asri tukang padu
ping sanga lawang malingan
wus jangkêp têpung binincil

inggih mangsa borong uang 
wajibipun têkiar amrih bêcik
hèh Kulawirya sirèku
rêmbaganing ngakathah
prayogine ya ing besuk wolu likur
wis padha nambuta karya
gêlakên kang durung uwis

kondur Jêng Kyai Panurta
tan winuwus sêkantune wus dadi
ya ta ing nalikanipun
praptèng sawiji dina
Jumungah Paing tanggal ping wolu likur
latar mangu Pênanggungan
jêjêl jalma lèbèr jawi

Jêng Kyai Bayipanurta
nèng pêndhapa lênggah lawan Mongragi
Malarsih lawan kang sunu
Kèn Rara Tambangraras
cèthi Cênthini ngladèni abikut
dhêdharan enjing-enjingan
bikut lawan Ni Sumbaling

Ki Bayi alon ngandika 
Luci sira timbalana dèn aglis
anakmu lawan kyaimu
kang padha anèng jaba
santri Luci tur sêndika sigra mêtu
nimbali putra kalihnya
pra ari myang kyai-kyai

nulya kerid lampahira
praptèngarsa ngabêkti tata linggih
wênèh atur sêlamipun
tarap anèng pêndhapa
Kyai Bayi aris dènira amuwus
paran wus pêpak sêdaya
anak putu sêdayèki

lawan kang sinambut karya
apa uwis kabèh tan ana kari
umatur sêdaya sampun
kantun ngusung kewala
iku mêngko arahku Jumungahipun
ana ing kono kewala
bêbatur wisma wus dadi

gawea mimbar sêdhela
lir kokobong bae linangse putih
ngiras ngalap bêrkahipun
Jumungah dadya tulak
supayane supangat mungguh ingèlmu
ing masjid gêdhe suwungna
ngalang Jumungah sawiji

samya umatur sêndika 
winor guyu sarwi sasmitèng linggih
gya Nuripin praptanipun
ngirid rerehanira
sarwi bêkta uwos tigang dasa pikul
thil-inthil pala pêndhêman
tela kimpul wi gêmbili

gumarudug dèrèng prapta
matur nêmbah ngaturkên wong binaris
Ki Bayi gumujêng muwus
ia bangêt trimèngwang
kabênêran Nuripin têkanirèku
aturna mring nyainira
sira banjura ngladèni

nèng pawon sêkancanira
aywa milu sira anambut kardi
kabèh iku wong ing dhukuh
nèng pawo tugurêna
Ni Malarsih alon dènira amuwus
Nuripin sira banjura
maring pawon bae aglis

Nuripin matur sêndika 
sarèh andika lajêng juroni
ya ta jêng kyai amuwus
lah wis payo bismillah
angkatêna kabèh kang padha sung-usung
kang liningan tur sêndika
putra miwah para ari

samya ngatag rerehannya
sarêng mundur putra ri saking ngarsi
kang dadi mênggalanipun
ki ragil Kulawirya
dan ingangkat saka bêlandar dêlurung
andêr molo pangrêt serang
usuk wuwung lawan takir

kumêrab asêsêmutan
pan anggili kang ngusung manjing mijil
sakenjing rame adulur
pinetak prênahira
wisma gandhok kêkalih katri lan tajug
tan kêliru adunira
sêdaya wus dèn angkani

kang sêsaka sami saka 
ingkang ricik sêdaya sami ricik
wus gêmah samya tinumpuk
têlas kang ingusungan
Kulawirya mubêng nitik angkanipun
kêpanggih lêrês angkanya
nulya Jêng Kiai Bayi

mriksani kang nambut karya
sarwi mrênahakên pangimbar êpring
sêdhênge panggonanipun
pra ari kang mêragang
sampun sami prayogi panggènanipun
nulya wus linangse pêthak
miwah panggonane èstri

pan wus ingalingan kajang
Ki Baywangling hèh Luci dèn agêlis
wêtokna wedangmu bubuk
lawan juadah jênang
kang wêrata sakèhe pra anak putu
santri Luci sigra mèntar
mubêng angingon-ingoni

ngling malihe Kulawirya 
mêngko yèn wus padha wedangan sami
undangana sêdayèku
samya bar jumungahan
anèng kene bae kang padha maujud
Kulawirya tur sêndika
nulya samya dèn undangi

saur manuk sêdayanya
nulya kondur asiram jêng kiai
mêngkana sêdayanipun
sawusira ngingonan
samya adus susuci mèt banyu wulu
tan dangu nulya ngalêmpak
nèng batur wisma arêsik

pênuh lèbèr pêlataran
jalu èstri sunat sukril wuluki
miwah tahyatul masjadu
Kyai Bayipanurta
lan kang putra Sèh Mongraga praptèngriku
Malarsih Kèn Tambangraras
Sumbaling cèthi Cênthini

miwah para èstri kathah 
wusnya kabèh sunatan darus ngaji
nalikane manjing mêtu
jumungah binêdhugan
masjid agung lawan bêdhug masjid mangu
kêputran myang Pêkauman
tuwin bêdhuging pra ari

gumêmplang panasing surya
sêprandene kang salat sêdayèki
tan angraos panasipun
malah srêp sawêtara
jalu èstri anèngriku ciptèng kalbu
majade panas grahuyang
prandene datan manasi

baya sawabe Mongraga
sêkalihan sawabe jêng kiai
ya ta antaraning bêdhug
bêdhug wus sinalahan
sakèndêling bêdhug cêp tana kêrungu
Kyai Swarja Wiradhustha
Panukma Panamar tuwin

Kulawisya samya adan 
ya ta adan kang adan sri kapyarsi
wong lima barung swara rum
wuse sami asunat
nulya êcis sinungkên tinampan sampun
gya sira Ki Jayèngraga
nulya mangasiral aglis

wusnya sira mangasiral
Sèh Mongraga ingkang kutbah anuli
munggah sêlawat ping têlu
Jangwèsthi nulya adan
adan ririh gumarênggêng tan asêru
wusnya nuli Sèh Mongraga
tangawudira matitis

apan kutbah wali sana
swara ririh ruruh alêp ngalap sih
sajak Jaman manis-arum
wilête ambiola
amlas asih sêmbada lan kutbahipun
ingkang wus sumurup makna
angrês tyase lir kêpatin

kang durung wêruh ing makna 
ngondhok-ondhok de swara ngasih-asih
Tambangraras luh tumuntur
myarsa raosing kutbah
jalu èstri kathah samya ngêmu êluh
mêngkana akiring kutbah
wus tamat gya dèn tamati

Jêng Kyai Bayipanurta
angimami Jumungah nulya têkbir
usali takbir sêdarum
surat wusing patekah
apan surat watini ing awalipun
akire ina anjalna
sarta mawi dèn kunuti

wus prapta akiring tahyat
salat bakda slawat lajêng pupuji
gya dikir ambata rubuh
lajêng amaca donga
wus pêragat slawat salaman sampun
kêndhuri apêm dinongan
wusnya binage wêradin

miwah kang sêlawat arta 
jalu èstri rong kèthèng tana kari
bakda bar Jumungahipun
parèstri wus bubaran
jêng kyai ngling mring putra myang arinipun
lah mara payo bismillah
sakane guru dèn aglis

kabèh padha jathokêna
kang liningan padha angatag jalmi
sigra sêsaka jinunjung
pangêrêt myang bêlandar
saka goco pêngiwa lan andêripun
punang saka pat ingangkat
sarêng adêgira sami

swarane kang nambut karya
pan gumuruh aloke ting jalêrit
wus ngadêg sêsakanipun
sigra blandar ingangkat
linagarangakên sarta alokipun
kang raka pinarentahan
gandhok pinrih sarêng dadi

Ki Suarja sigra ngatag 
nusul ngadêg gandhok kêkalih
lan malih mring putranipun
Jèngwèsthi pinarentah
kinèn ngadêgakên aglis tajugipun
kang putra sigra angatag
mring wong myang undhaginèki

sêdaya sarêng tumandang
wisma langgar lawan gandhok kêkalih
rame swara sru gumuruh
barungan tanpa rungwan
Kyai Bayi lan Ki Sèh Mongraga luhung
lênggah bale tinaruban
sêsajèn dhêdharan ngarsi

Kulawirya lir kekean
anyakupi sakèhe nambut kardi
bancang pat parentahipun
ngungkuli para kadang
cèkèh cikat cêlingkrik mènèk mêndhuwur
saruale kombor pêthak
tudhung basunanda prêkis

tan wigih ing pepenekan 
ngetan ngulon lumayu turut takir
maoni kang durung mungguh
watak nora sêranta
tinandangan dhewe sapakolihipun
takir pinilês dèn wawal
kancing-kancing sampun manjing

usuk serang caluringan
manying kabèh pacêking wus kinancing
topèng pinritgantil kukuh
serang wus ingingkaban
bêlandar kinêlaming ura-ura duk
takir ambangkok nèng gimbal
inggil-inggilan wus dadi

wisma gandhok lawan langgar
apan sarêng wuse panjingan inggil
Ki Kulawirya glis mudhun
lajêng apêparentah
gêbyog-gêbyog kinèn angêtrapkên gupuh
cakut kang pinarentahan
sambunge wus has dèn angkani

samya sarêng mara mragang 
tinrapakên sakèhe pra undhagi
kang sêdaya gêbyogipun
pan wus atrap sêdaya
Kyai Bayi alon dènira amuwus
hèh Jèngwèsthi Jayèngraga
lan pamanmu kon mangarsi

gupuh marêk kang liningan
atêtanya Ki Bayi lan kang rayi
hèh Wirya apa ta uwus
kari apane ingkang
durung atrap Ki Kulawirya umatur
wondene kang dèrèng atrap
kantun têbêng kori lêmpit

kang nginggil gêndhèng êrèngnya
ingkang dèrèng Ki Bayi angling malih
ya wus lèrèna sêdarum
arêbut wêktu ngasar
apa mangan dhisik apa pêrlu wêktu
rèhning rada akir ngasar
Kulawirya matur aris

aluhung rêbat sêmbahyang 
yèn wus salam mangke sami abukti
ki pêngulu nambung wuwus
mênggah rêmbag kaula
luhung nêdha rumiyin prayoginipun
ngling Suarja Wiradhustha
ngong rêmbag amangan dhingin

pakolih maklum ing kathah
Kulawirya gumujêng nambung angling
batos kula gih kadyèku
nanging sampun kêtingal
bujêng bukti jêng kyai angling gumuyu
bênêr si pêngulu Basar
rodin ngur madhanga dhingin

kang rayi matur sumangga
nulya nuduh Ki Bayi marang Luci
mara wêdalna ambêngmu
santri Luci asigra
ngatag marang Nuripin sêkancanipun
anata kêndhurinira
jinèjèr wus winêtawis

rolas ambêng wrat gotongan 
tuwin rampèn kêndhuri saking wuri
ambêng têlung puluh têlu
dhulang myang layah tampah
wus pinetang sêdaya kêpunganipun
sêkawan ambêng ingarsa
kêndhuri nèng panjang giri

wusnya rumat ambêngira
Ki Baywangling marang Ki Basarodin
lah donganana majêmuk
mule kang akal bakal
lan slamête kang nambut karya sêdarum
sêlamête wong sêdesa
nak putu Wanamartèki

ki pêngulu tur sêndika
nulya donga sinauran gêr amin
gumuruh ambata rubuh
sawusnya dinonganan
samya wijik dan lêkas nadhah sêdarum
pan sami pikantukira
nutug samya dènya bukti

nulya samya aluaran 
ambêng dinum cinarik wus binagi
wêradin sêdayanipun
lajêng samya bubaran
Kyai Bayipanurta aris amuwus
mring kang putra myang rinira
pikirên prayoginèki

arahku besuk Jumungah
pêndhak kiye kênane dèn pindhahi
bisaa rampung sêdarum
jêro lawang korinya
rêsikane pisan pêlataranipun
kitrine ingkang prayoga
gawea balumbang mili

nyidhata banyu srewehan
joging tajug laju mring jamban mili
yèku prihên bisa rampung
ywa kongsi pindho karya
ingkang putra lan para ri samya matur
kados botên pindho karya
tamtu rampung sêdayèki

lah ia alkandulillah 
payo bubar rêbut wêktu wus akir
Kyai Bayi nulya kondur
putra ri sarêng mêdal
Sèh Mongraga lajêng mring panêpènipun
kang rama mring langgar ngarsa
ing latri datan winarni

enjingipun kang winarna
bakda subuh kawit anambut kardi
nutugakên ingkang durung
têbêng kori lêmpitnya
myang gêdhongan kokobong lan ambènipun
nambal jrambah kang dhinungkar
ing saka pinêstèr malih

sêdaya kang bibal-bibal
tinambalan apan pinulih malih
ginêblèg gangsur cinupu
ginarit jojobinan
miwah kowèn-kowèn tilas ngudhak labur
wus rinadin rinêsikan
kanan keri saking wuri

mêngkana ing sabên dina 
pan ginêlak prape kang nambut kardi
rèng gêndhèng tanapi wuwung
jaro gapit jêjêtan
lawang kori kang garap bêlumbang tajug
ingilèn toya gumantar
mili angubêngi masjid

kêbon wingking pananisan
mawi langgar alit binata inggil
mrapat dhak-undhakanipun
ngegla tan ginêbyogan
kitri sêkar pacar cina pacar kuku
tayumas patra mênggala
andong bang lan kayu puring

sikatan dêlima wantah
anggrèk wulan argula wora-wari
kênanga cêpaka wungkul
tongkèng lan sêkar dangan
inganjangan pinalêngkung mlathi mênur
rekane Ki Kulawirya
sinêkar sêt tan asri

putêran kitri tumruna 
jram pacican purut pêcêl wêtawis
pucang sêlan tiris puyuh
pinutêr ingantêban
kitri ngayun sawo pêlêm dodolmadu
santog lan jambu drêsana
myang kêlampok arum manis

