gêndhingipun lamun muni ririh arum
gêndèrira munya
binarung suluk dumêling
mêsês nglênyêt manis arum amigêna

nganyut kalbu rumêsêp ingkang andulu
ana ingkang rêna
myarsa suwaraning gêndhing
nganyut ing tyas kang nabuh sami wasisnya

wasisipun niyaga panabuhipun
dene datan kathah
abêcik swaraning gêndhing
niyagane solahe padha jlagêdhag

moncol ruruh pasêmone digbya têguh
panabuhe rampak
dene Ki Agêng ing Mangir
nèng pêndhapa kang dinulu tadan liya

putranipun ki dhalang warnane ayu
rêsik kuning majas
sumèh pasêmonya manis
dudut ati trus jatmika wèh wigêna

netranipun liyêp lindri angsung wuyung
rêspati dêdêgnya
bau wijang pipi ramping
kuwangwangan pamêdharing ngling pasaja

swara arum manis sumrah amalad kung
jutining akarya
brôngta sumrambah mikat sih
têkês gandês prakati nora lêlewa

pan kapencut Ki Agêng Mangir jro kalbu
pan sampun kagiwang
brôngta mring narendrasiwi
jroning driya sangêt dènnya angartika

dhuh wong ayu bisa gawe lara gandrung
kang lênggah aparak
lan kakang dhalang angringgit
mung liringe sumewa lir pasupatya

sunaripun kang waja duk kengis wau
lir thathit wor kilat
sumawur amilangoni
mung sathithik kurang bêsus pan pratôndha

apan durung laki anging ujwala yu
ayune pan ora
pati-pati anjêlèhi
Kyagêng Mangir tyasira kandhuhan brôngta

ngênglêng lêsu kadi linolos kang balung
lir linêlês tyasnya
kang manah wus gonjang-ganjing
kêkêtêge sumawur asalang-tunjang

rêbut dhucung ting saruwit ting karêdut
jantung lir pêdhota
kêsabêt asmara brangti
tanpanon rat liwung cipta nir wêweka

tatas têrus ing buntas kabêntus-bêntus
sajroning wardaya
ajur mumur rontang-ranting
duk sêmana dènnya mayang wus bubaran

nulya wau ki dhalang ingundang gupuh
mring pandhapa arsa
sinung busana lan bukti
dhahar kêmbul kêlawan sinungan arta

têlung puluh rêyal Ki Agêng dènnya sung
Ki Agêng sêmana
sampun kacina ing liring
dènnya ngêmpèk-êmpèk ati mringki dhalang

rumêkêt rum Ki Agêng ing wuwusipun
dhuh ta kakang dhalang
kula tanya kang sayêkti
ing yêktose rare èstri kang alênggah

wontên pungkur jêngandika duk ing dalu
kapêrnah punapa
wôngsa atanapi siwi
tuwin rencang kakang wêrtia dèn wêca

aturipun Sandiguna manis arum
sayêktose atma
duk mêksihe Senapati
nèng Kêdhiri laire lare punika

alon muwus Ki Mangir panêbdanipun
walèh-walèh napa
kakang atmaja puniki
punapa ta inggih kakang mêksih prawan

aturipun Sandiguna manis arum
inggih mêksih prawan
dèrèng wontên kang nujoni
kang kêparêng dados sênênging wardaya

duk rumuhun inggih kyai purwanipun
kathah janma sêdya
jawat dhatêng atma mami
nging pun rara inggih dèrèng nêdya krama

dèrèng purun imah-imah duk rumuhun
lare sangêt pugal
yèn pinêksa ing sudarmi
lajêng nglalu sok badhe nêmah antaka

tan wagêd sun amêksa pakramanipun
lare sudra papa
dama nistha saking alit
mila kula ugung ing sakajêngira

sabdanipun Kyagêng Mangir manis arum
yèn parêng si kakang
anak andika puniki
kula nêdha sun damêl semah kawula

aris matur Sandiguna wuwusipun
yèn kyai sudia
mupu mipil karyarabi
dhatêng tiyang ngumbara datanpa wisma

kawlasayun sumôngga sakarsanipun
yèn lare punika
kyai purun anglampahi
yèn tan purun kiyai gih sampun duka

lare bêsur dêgsura kêlangkung-langkung
sangêt punggung mudha
ugungan saking wit alit
inggih kula kyai sadrêmi sêsuta

dipun agung kiyai aksamanipun
dhumatêng kawula
Kyai Mangir arum angling
kakang dhalang sampun mawi walangdriya

inggih lamun putranta yèn sampun ayun
dados rabi kula
dika tumut dhukuh ngriki
atêtêpa anèng ing ngriki awisma

matur nuwun Sandiguna wuwusipun
kang kadya punika
kawula langkung mèstuti
Kyai Agêng sakêlangkung sukèng driya

nulya gupuh undhang bêkêl-bêkêl dhusun
sami ngalumpuka
lawan rabine sarimbit
olah-olah sarundèng samaradana

sagung para bêkêl dèsi
prapta sabêkakasira
prantine wong nyambut gawe
lajêng sami tata-tata
têtarub apramatya
kêmbang-kêmbangan winangun
sagunge kang saka-saka

pinasangan kêmbang sami
utawi tuwuh-tuwuhan
swarane kêlangkung rame
wong desa kang nambut karya
bojone bêkêl desa
anèng ing pawon gumuruh
olah-olah sêkul ulam

nyênyamikan amêrnani
pênuh sagunge wowohan
wong desa wus prapta kabèh
dhasar sumêdya wuninga
Ki Agêng mangke krama
kaping kalih pêrlunipun
prasami ningali wayang

lanang wadon gêdhe cilik
wong desa ingkang kêbawah
mring Mangir prasami nonton
aglar anèng ing pandhapa
sagunge bêkêl desa
malah malèbèr mring tarub
kamituwa bayan desa

sêmana sampun kêpanggih
Ki Agêng lawan sang rara
rinêngga kadya pêngantèn
lajêng aboga drawina
rame anèng pêndhapa
Sandiguna anèng ngayun
sarowangira tan têbah

kêlawan Ki Agêng Mangir
aglar para bêkêl desa
sami bujana arame
warnanên ing dalunira
Ki Dhalang Sandiguna
ringgitipun sampun manggung
wus pinasang kêlirira

gamêlan sampun rinakit
wayange sampun tinata
jêjêl pipit ingkang nonton
lêkas manggung Sandiguna
lakone Swarga Bandhang
duk Srikandhi kalanipun
barang jogèt mring Ngalêngka

mangkana ingkang winarni
Ki Agêng Mangir kêlawan
kusuma sang liring sinom
lênggah anèng pakasutan
sang dyah arsa rinêpa
rinabasèng asmarèng kung
sang rêtna panggah tan arsa

putêking driyanya kengis
rujiting wardaya kongas
sang dyah andrês locanane
pitêkur prayitnèng baya
Ki Agêng Mangir miyat
manêbda lus manis arum
rumêsêp minta sihira

mangimur rarasing asih
luwês mangralut sukèng tyas
dhuh mirah pêpujan ingong
kang sawang ruming puspita
sari wulan purnama
pinuja dadi mas ingsun
gusti kang pinuja brôngta

brangtanira dhatêng abdi
tuhu musthikaning endah
umasuk sriranta anggèr
sakèh sarining kang padma
manukmèng lathinira
kang kilat thathit dumunung
kêkuwu nèng wajanira

sêdhêpira karya brangti
purnama nuksmèng cahyanta
trênggana sami manuksmèng
kuku ujung lawan asta
sagunge ingkang nama
wilangan bêcik lan ayu
ngêdhaton slira sêdaya

bêcike kêlangkung bêcik
kadi mur kinêdhèpna
môngsantuka angupados
samendraning tanah Jawa
kang mirib lan sang rêtna
wong ayu ratuning ayu
baya Wilutamèng swarga

nanging Wilutama swargi
pantês anyèthi ing sira
kusuma pêpujan ingong
pramilane ulun brôngta
brôngta nuksmèng paduka
paduka nyawaning ulun
paran kang dadya rudetya

de tansah ngêmu rudatin
datan arsa nyarwe sabda
marang ingkang abdi anggèr
kang abdi kabyatan brôngta
paran ingkang suwadya
dhuh kusuma pêpujanku
tan wêlas mring wong gung brôngta

parikudu jiwa mami
gusti wanuh lawan sira
wênangna campur sêbdane
anggèr kawula punika
kabyatan lara brôngta
dhahar nendra datan ketung
mung katon pasihanira

purwa manira sru kingkin
duk sira nyêlaki mayang
mangowah ukêl ta anggèr
kang abdi kêsabêt brôngta
kênèng ngênglêng asmara
lir rujit wardayaningsun
rontang-ranting tatas rantas

sadurunge sira gusti
rawuh anèng pakasutan
raosing tyas sun pamane
lir taru gring kamitigan
kataman tranging surya
wuyanging sarira angluh
sarêng ing mangke wus panggya

lir taru katamèng riris
sumrah inggaring wardaya
rumaos tan èstu layon
mangkana kusumaning dyah
ngartika ing wardaya
baya wus karsèng Hyang Agung
nabda srêt ngusapi waspa

kiyai kula tur uning
saèstu kula punika
yogane ki dhalang dede
ngong punika putra nata
kang mêngku ing Mêntaram
kula kesah margènipun
tinantun krama mring rama

kawula dahat tan apti
wusana jêng rama duka
kula plaur praptèng layon
anglès murca saking pura
nglangut lajêng ngumbara
duk praptèng madya wana gung
tumuntên pinêndhêt atma

dhatêng Sandiguna nguni
suraose manah kula
lir taru kentir tanpandon
kentare tambuh sinêdya
dumadi ngriki prapta
ing mangke paduka pundhut
kinarsanan dados garwa

kula tan lêngganèng kapti
kangjêng rama tan uninga
yèn kyai èstu karsane
sudi mupu dhatêng amba
wontên panuwun kula
tuwan sagêda mangulun
mring rama Aji Mêntaram

yèn dika èstu nyagahi
sakingpaminta kawula
kula saèstu lumados
mangèstu pada tumêka
lena jiwamba poma
anglir sarah munggèng ranudu
lumembak karsa paduka

sakarsa kula ladosi
yèn paduka datan arsa
ngabêkti rama sang katong
kawula dahat lênggana
kinarsan dadya krama
sênadyan tumêkèng lampus
ajrih durakèng Hyang Suksma

kula tan arsa nglampahi
duraka dhatêng sudarma
pangraos ngong saèstune
jêng rama lamun uninga
darbe mantu paduka
andugi rêna ing kalbu
rèhning nguni jiwaningwang

tinantun krama tan apti
têmah kesah saking pura
nglangut sapurug-puruge
malah inggih kangjêng rama
datan uningèng warta
pundi gèn kula dumunung
tamtune pêjah lan gêsang

kados-kados jêng rama ji
asangêt dènnya turida
mangayun pawartos ingong
sabab ing kesah kawula
tan wontên kang uninga
anèng wana nusup-nusup
saênggèn-ênggèn sumêrang

anrang pringganing wanadri
tan kèsthi ingkang bêbaya
liwung ing wardaya kasok
tanpa sêdya dumununga
baya pêsthining Suksma
lawan Sandiguna pangguh
satêmah binêkta barang

tumiba wontên ing ngriki
kula purun palakrama
iba jêng rama bingahe
adarbe mantu paduka
bagus taksih taruna
sayêkti sinugun-sugun
dhatêng Sri Nata Mêntaram

sêkala anglêk kang driya
ciptane Ki Agêng Mangir
kapriye wusananira
sun iki kalaning nguni
tan sumiwèng Mêntawis
iba dukaning sang prabu
lir satru kabuyutan
samendraning tanah Jawi
wus sumuyud sumiwi marang Mêntaram

namung kari jênêng ingwang
kang tan nêdya mangèstuti
duk ing kuna-kunanira
lêluhurku tan sumiwi
ing Pajang lan Mêntawis
praptèng mêngko jiwaningsun
wus ubaya tan nêdya
sumiwi Rajèng Mêntawis
nora blela nora manut marang nata

awit ngong duwe pusaka
tumbak kyai baru kuping
sapa kêlar nadhahana
sayêkti ingsun mèstuti
manêmbah myang sumiwi
saiki upamènipun
sun seba mring Mêntaram
awit saking putra èstri
kapratandhan dadi jatukramaningwang

iya yèn sang nata arsa
ngukup nganggêp marang mami
sinêbut mantu narendra
yèn mêngkono luwih gampil
tan ana walangati
sumiwi Rajèng Mêntarum
nanging lamun tan arsa
ngukup nganggêp marang mami
ing wusana jiwamba tumêkèng lena

jêr ingsun iki ngibarat
kêlawan Rajèng Mêntawis
panjang pêcah wastra bêdhah
jinuma maksih galigir
dèn ancura lapis tri
yèn sun rasa purwanipun
kaya ta maksih ala
namung enake sathithik
yèn sang rêtna tulus dadi garwaningwang

anggêr pangêmongku bisa
ngladèni barang sakalir
sarta sang rêtna sun duta
nênuwun sihe sang aji
ngapura awak mami
sayêkti sang nata kolur
sih manganggêp maringwang
jêr mantu iku sayêkti
lamun wignya angêmong mring atmanira

panganggêpe maratuwa
wus kadi putra pribadi
mokal sang nata karsaa
matèni mantu kang bêcik
sasat matèni siwi
kang dèn êmong anak mantu
iku slokaning kuna
wusana Ki Agêng Mangir
angrarêpa arum wijiling wêcana

dewane kang para sang dyah
mundrine kang abdi Mangir
sampun mawi walangdriya
yèn mêkatên jiwa mami
kabêgjan angsal putri
jimat tungguling apsantun
manggih putra narendra
dhasarira ayu luwih
ciptaningsun sokur mungguhing Hyang Suksma

jiwèngsun katur kèn jimat
mênggala lalètul kadri
tan langkung panuwun ingwang
mring paduka wong akuning
paringna usadèng sih
mangèksi dasih kaswayun
sakarsanira-karsanira
gusti pun dasih mèstuti
tumut manut miturut dhatêng Mêntaram

sumiwi Sri Naranata
Senapati Ngalaga Ji
sang rêtna lêjar sêkala
kêtara kilating liring
liringe mangalap sih
dilalah karsèng Hyang Agung
kêparêng lan mangsanya
saya jêmbar ing Mêntawis
Kyai Mangir karêncana eblis lanat

kagebang asmaraning dyah
dyah kang tansah mêmulut sih
pan wus wantu wong karêm dyah
ênir wiwekaning kapti
musnakkên ing tyas surti
kasujananira larut
kongsul nalar raharja
nalare mung mikir thukning
ati sumpêg buntêt pêpêt katutupan

kapintêrane sirna das
labête wong kurang luwih
liwung lali ing sabarang
purwa wusana tan kèsthi
mung ngèsthi gênging brangti
Ki Agêng Mangir puniku
ing nguni nanggap wayang
wayange Wisamartani
blencong mati dhalange amakan tuwan

mula-mula kang sujana
lêlakon dèn ngati-ati
sabarang kang alus lêmbat
ywa kadi Ki Agêng Mangir
labêt wong kurang luwih
groboh kasar têmah bawur
bawur kuwur kêtawar
tawar kêtawur kêtali
wujuding wong pikire lir Somayana

Kyagêng Mangir duk waspada
kilating liring sang dèwi
nyina kongasing ujwala
alon dènira ngrarêmih
dhuh gusti sang dèwèstri
tur kang ngèstu ruming santun
sawang wulan purnama
manglela mancur dumêling
dhasar ayu sêmbada putra narendra

narendra ing tanah Jawa
jawane paduka gusti
kang pinuja pujamôntra
mring dasih kang sru kaswasih
sihing gusti kapundhi
sinêmangkara mawèh kung
tulus pangèstupada
ing dunya tumêkèng akir
samantara mangrêngèng pasihan dika

pinêgat rêngganing gita
panggagatirèng karonsih
wêlèh lamun jinarwakna
môngsa borong kang panggalih
rèh wus padha ngranggoni
pangolah wudyèng raras kung
Kyagêng Mangir sêmana
sabakdanira karonsih
maglur tanpa mosik dènira anendra

sang kusuma gya tumêdhak
sing paprêman èsmu ririh
kaetang wêlinging rama
sêdaya wus dèn lampahi
nyandhak ki baru kuping
ngusapan tirta pulanghyun
lan lisahing dêdiyan
Ki Baru ngadêg mawalik
sru nyuwara mangakak saingga sarpa

yèn mungguha janma kadya
mangrurah marang sang dèwi
sarambut datan gumiwang
ing driya sang kusuma di
pujamôntra pinusthi
nglinang sukma sarira mur
jumbuh paningalira
datan angrasa kêkalih
nir kawula Ki Baru wangsul mring prênah

sang rêtna gya nusul nendra
ing dalu datan winarni
byar raina surya muncar
sang kalih mring kêbon sami
wusnya gêgônda sami
sang kalih tata alungguh
ingayap para kênya
bojon bêkêl angladosi
Kyai Mangir abingar niscayanira

karsa wus mangeka budya
mring sang dyah kang mindha Ratih
sinamun mêksa kawêntar
netrane wong inggar kapti
Adisara tan têbih
kang tansah nanduki têmbung
têmbunge ngunggar brôngta
Ki Agêng saya limut sih
kaprênèsan kang manah buru alêman

kêmrisik rada kagetan
Ki Agêng gya matur aris
mring sang kusumaning endah
lah kantuna gusti mami
pun dasih yun pêpanggih
lan Sandiguna wong ayu
sakêdhap mring pandhapa
sawusnya dipun lilani
nulya mijil wus panggih lan kyai dhalang

Ki Agêng Mangir têtanya
wêcaa ingkang sayêkti
lare kang nèng jroning wisma
kang wus karabi ing mami
napa anak ta yêkti
punapa pupon karuhun
Sandiguna garjita
jroning tyas sampun andugi
yèn sang rêtna wus mêdhar niskaranira

dadya nêrusi kewala
wusana mangsuli angling
sayêktosipun punika
anak aggèn kula manggih
wontên madyèng wanadri
kêparêng sang rêtnaning rum
lagya marêngi tapa
tumuntên kula takèni
sintên ingkang sêsuta pinangkanira

tan wêca kang darbe atma
lola duk kalane alit
bapa biyang sampun ngajal
mila kula ambil siwi
Kyagêng mèsêm jro galih
sêmu nyata sabdanipun
ing tyas marwata suta
Ki Agêng malih nabda ris
yèn ing mangke pun rara sampun awêca

kakang dhumatêng kawula
ngakên putra ing Mêntawis
Jêng Senapati Ngalaga
Dhalang Sandiguna angling
kagèt kinardi-kardi
gêgêtun amanthuk-manthuk
groyok wijiling sabda
dados puniku kiyai
putranipun Jêng Senapati Ngalaga

saiba bingah paduka
Kyagêng Mangir nyablèk wêntis
nabda inggih ping sêkawan
inggih inggih inggih inggih
Sandiguna ngrojongi
sakônca panjak sêdarum
ngubungi suka bungah
bungahira ngrogoh ati
Kyai Mangir nabda sru gawok kawula

kakang dhumatêng paduka
sakêdhike botên uning
Sandiguna rum sabdanya
inggih kok kula tan uning
dene bêndara gusti
lamine sun akên sunu
kêkêt têmên kang karsa
kêlamun kula takèni
datan ngakên mung ngakên tiyang ngumbara

ing nguni lamun priksaa
kêlamun putra narpati
botên ingsun pêndhêt suta
lajêng sun punjungkên mriki
kados kemawon kyai
ayunya kêlangkung-langkung
lir murca kinêdèpna
sêjagad tan angsal kalih
mung sang rêtna kang dadya guruning kênya

sasotyaning pramuditya
kumaraning adi luwih
nukadarirèng buwana
tan larang dèn tohi pati
pathoknya mung kiyai
kang bêgja angumbuk-umbuk
manggih putra narendra
pinuja ratuning bumi
upamine lir manggih rêtna saarga

upami dipun suwuna
dèrèng kantênan yèn kenging
paribasan wong nèng wisma
lênguk-lênguk nêmu dhuwit
dhuwit salêksa kampil
isi ukon mas sêdarum
mring sawah nêmu mirah
mirahe sakêndhi-kêndhi
matun gaga amungkur manggih sang rêtna

sang rêtna putra narendra
tur sêmbada ayu lir widadari
wong ayu ratuning ayu
tanpa tandhing rat Jawa
jawanira kiyai sampeyan mangguh
kanugrahaning Hyang Suksma
Suksmana kang luwih adi

baya ta sampeyan arsa
milya mukti ngrênggani ing rat Jawi
pratôndha sampun kawêtu
karsanira Hyang Suksma
gih ing mangke andika kyai kamantu
dhumatêng Ratu Mêntaram
antuk putra saking padmi

tur ta putra kang pangarsa
mung ta inggih panuwun kula kyai
benjing têmbe akiripun
yèn sampun manggih arja
mugi-mugi kiyai èngêt maringsun
wit kula wong nistha papa
nêmpil mukti dhatêng kyai

iyagêng Mangir manabda
sampun watir kakang puniku pêsthi
kula mukti dika tumut
lawan malihe kakang
duk ing wau andika gunggung maringsun
lir manggih rêtna saarga
puniku taksih sakêdhik

kula panggih lan sang rêtna
manah kula upami lir amanggih
rêtna mirah sèkêt gunung
gununge ingkang padha
agêngira lan ardi Mêrapi niku
dene kakang kula krama
kêlawan putra narpati

sêmbada ayu kang warna
upamine kula lamun ngulati
inggih tigang dasa taun
môngsa kakang antuka
ngidêrana rat Jawa pêsthi tan mangguh
rak inggih mêkatên kakang
wong dadi mantu narpati

dhalang Sandiguna myarsa
têka mèsêm anèng sajroning galih
kabêlêt dènnya gumuyu
nanging sinambi mucang
pan sinamun mungguh sandine ing laku
Kyai Mangir saya latah-
latah gumujêng sarya ngling

kakang kêlamun sêmbada
dawêg sami sumiwi mring Mêntawis
ngaturakên sang rêtna yu
sang nata ing Mêntaram
lamun karsa ngabdèkakên badan ulun
lan malih lamun sang nata
nganggêp mantu dhatêng mami

kawula badhe sumêmbah
angujungi dlamakannya sang aji
Sandiguna sabdanya rum
kyai pandugi kula
kados lamun sang nata kagungan mantu
sangêt kaparêng ing karsa
yèn kados andika kyai

ngupados tiyang punapa
dhasar bagus anom lan ingkang budi
jlagêdhag bèr tur mituhu
dhumatêng maratuwa
apêsaja wutah ati tyasnya alus
sagêd angêmông ing garwa
miturut sabarang kapti

jêr ing nguni kula myarsa
inggih têmbang rawat-rawat gih kyai
jar titir krêna binandhung
undhake kang pawarta
sudanipun titipan kala rumuhun
sagung janma alit samya
sang nata saklangkung ngudi

mantu kang bagus utama
tur ta ingkang prawira êbèr budi
kang jlagêdhag ambêkipun
sagêd angêmong garwa
Kyai Agêng sangsaya suka ing kalbu
duk miyarsa Sandiguna
pêmbatange kang kawijil

sêksana mundhut tadhahan
anyugata warna-warna mênuhi
Sandiguna bukti kêmbul
sakancanira panjak
pan sinambi sami ujung liringipun
Sandiguna osiking tyas
wong iki sêmpug lêlungid

panjakira sami tômpa
panyabête Sandiguna kang liring
sapamicaranya runtut
aluse nglantrah-nglantrah
wasisira Jêng Senapati Sang Prabu
mêdhang gusi untu rantas
nora kagêpok kang gusi

tuhu ratu satya budya
sarjana kang rajaniti di murti
murcitantaya sabda rum
lir kasturi angambar
kongas minging samendraning rat tumêlung
sumuyud mèstuti pada
miguna ingagal rêmpit

palgunèng tyas tuhu dadya
musthikèng rat kabastôntra sinuji
panglêmbananira tutug
mashur kramat sang nata
murba manis mrabani kang arum-arum
ilham keblatirèng pujwa
sumungkêm marang Suksma di

dibya datan gora-godha
sidik sarèh pangarahira ririh
dikarèng rat pan pinunjul
pusakanirèng praja
ing Mêntaram maharjèng budya nalimput
luhur mulya sihnya arja
ngrubasèng dyah anjum puji

winayang amrik nukadar
bagna sinang Sang Raja Harimurti
mulku arum triloka nrus
mudya krinthaning kasba
sura ambêk amikat ing sih pan putus
wijayèng tyas wiranung kyat
murtining rat tanah Jawi

kunêng mangke kang winarna
ingkang lagya sami kêmbulan bukti
sawusnya linorod sampun
Ki Agêng malih nabda
kakang lamun marêngi andika sarju
nuli mangkat mring Mêntaram
Sandiguna amangsuli

saklangkung jurungi kula
lawan dhèrèk dhatêng andika kyai
tindak dika mring Mêntarum
ri sampunnya luwaran
Kyai Agêng undhang dhatêng dasihipun
kulawôngsa anom tuwa
sêdaya sami kinêrig

tan kari kang upacara
jaran tandhu miwah pikulan sami
jajarane sang rêtna yu
tanapi angsal-angsal
ingkang pancèn katur Sang Rajèng Mêntarum
tanapi bulubêktinya
sêdaya sampun rinakit

kunêng malih kang winarna
Sandiguna sêmana gunêm pikir
nênggih lawan arinipun
Tumênggung Saradipa
Sandiguna alon ing pamuwusipun
dhuh ta adhi Saradipa
puniki ing rêmbug mami

prayogi atur uninga
inggih dhatêng kangjêng sri narapati
sang aprabu ing Mêntarum
Ki Agêng Mangir mangkya
sampun anut arsa sumiwi sang prabu
pangèstu manêngèng pada
ing gusti sri narapati

lah ta adhi Saradipa
sira adhi muliha mring Mêntawis
umarêka sang aprabu
yayi atur uninga
lan Ki Bocor dipun prayitna ing laku
ywa kawêdhar sandinira
nyamara lumaku ratri

Ki Bocor lan Saradipa
sigra budhal saking ing dhusun Mangir
saklangkung ing rêmpitipun
ing dalu lampahira
pan sinêru ing marga datan winuwus
byar rina kang surya muncar
praptane nagri Mêntawis

laju lumêbèng jro pura
prapta ngabyantara sri narapati
gya ingawe kalihipun
kalihnya amangarsa
marêk ngarsa wontên ing siti sumujud
ngaras pada kalihira
Saradipa munjuk aris

pukulun sri maharaja
ulun kinèn pun Martalaya gusti
angsal karya lampahipun
pun Mangir wus kabônda
ing wisaya upaya sandi pukulun
wit barkah dalêm narendra
rinèngrèng-rèngrèng wus titi

purwa madya lan wêsana
malah mangke gusti Ki Agêng Mangir
sumêja yun tundhuk sampun
ngèstupada narendra
ing sakarsa cumadhong paduka prabu
ngunjukkên bulubêktinya
mring kangjêng sri narapati

sri narendra langkung suka
lêjaring tyas sirna wironging galih
sumiram carêm sumyar rum
kanikmataning driya
manginggaring sumrah mrik sêkalanipun
adining gung nugraha tama
sumuking tyas ngêmu manis

pitulunging Suksmanôngsa
sri sudigbya sihing Hyang pinardyèng sih
duk myarsa ing aturipun
kang abdi kalihira
awusana angandika sang aprabu
ing salakonira padha
kancamu sutèngong mijil

putraningsun lan kancamu sami
apa karahayon
kalih matur bêrkah dalêm rajèng
datan wontên kang malangatosi
nata ngandika ris
timbalana gupuh

paman Môndaraka Adipati
mring jroning kadhaton
ya warahên lamun ana gawe
kang liningan lèngsèr saking ngarsi
tan kawarnèng margi
Môndrakan prapta wus

dhinawuhkên timbalan narpati
sah titi dutèng wong
Adipati Môndaraka age
gurawalan dènira lumaris
sêmana wus prapti
ngayunan sang prabu

sri narendra angandika maring
Môndaraka alon
lah ta paman tyang kalih praptane
kinèn dhatêng Martalaya tur wrin
gih paman sêmangkin
pun Mangir pan sampun

kapikut ing kenging paya sandi
yun sumiwi mring ngong
ngèstupada tur bulubêktine
myang ngaturkên wayahta ni putri
lah paman dipati
undhangana gupuh

sêdayane wadyèngsun Mêntawis
kang sumêktèng kewoh
ing karya yèn prapta ngayudane
ingkang samun ywa nganti katawis
yèn kadêling dadi
pun Mangir tyasipun

ringas têmah ngadêg surèng galih
tan wande prang rêmpon
Môndaraka sandika ature
sigra lèngsèr nèng jawi ngundhangi
wadya ing Mêntawis
wus samêktèng pupuh

Môndaraka saksana wus mulih
lan prawira karo
datan pêgat têtanya ing rèhe
purwa madya têkèng wusananing
tri suka sukur mring
mungguhing Hyang Agung

titi sulang pangribawaning ngling
gênti winiraos
Kyagêng Mangir sêmana karsane
ngrumiyinkên duta mring Mêntawis
tur uning sang aji
dene kang tinuduh

sira Dhalang Sandiguna kanthi
Singajaya kang wong
kamituwa ing dhusun Mangire
ingiring wong kalih dasa sarwi
awahana wajik
samêkta ing kewuh

gêgancangan lampahira sami
marga tan kacriyos
dungkap prapta ing pangurakane
kunêng gantya Sri Nata Mêntawis
ri sêdhêng miyosi
siniwi wadya gung

mênggêp pinarak dhêdhampar rukmi
upacara abyor
èbêk pênuh kang sumiwi andhèr
sumawur têka minuni sari
sarining sabumi
mangas ruming luhur

kasujanan ing yudanêgari
mantar sine kang wong
manuhara raharjèng arjase
wuryan rênggèng pradôngga sri sumrik
panjah busana sri
mangembahi santun

sênêning rat katongton niram sih
gung prabawèng katong
rêbat leram paniwèn isthane
kyat kumênyar têka milangoni
kaprabaning kèsri
ngakasa wèh wuyung

pirang-pirang rêsmining naya di
dumêling katongton
pêpak sagung wadya kang sumiwèng
Adipati Môndaraka ngarsi
pra putra myang ari
andhèr marikêlu

tan antara wontên janma prapti
lampahira alon
kèndêl anèng ing pangurakane
ingkang kalih jujug wringin kadwi
mêpês pasilaning
kawistarèng prabu

sri narendra angandika aris
mring gandhèk sêkaron
bocah gandhèk umentara age
pariksanên janma ingkang prapti
loro nèng madyaning
wringin dewadaru

sigra gandhèk mêsat saking ngarsi
wus tundhuk sêkaron
lah kisanak ngong dinuta rajèng
dika pundi lan karya punapi
kang tinanya angling
ngong tiyang ing dhusun

cinundaka mring Ki Agêng Mangir
sumiwèng sang katong
ponang gandhèk wangsul age-age
prapta katur niskarèng tinuding
sri nata sukanting
sumyak ing pasêmun

ngandika rum wau Senapati
timbalana karo
janma ingkang nèng wringin kalihe
kongkonane si jêbèng ing Mangir
duta mêsat aglis
ing ngarsa sang prabu

prapta dhawuhakên sabda aji
kisanak sêkaron
ingandikan mring gusti sang rajèng
tur sandika caraka sun kerid
prapta byantara ji
gêpah awot santun

muka sumungkêm angaras siti
gupita sang katong
bocah sira umatura age
kinongkon apa marang Ki Mangir
ponang duta nuli
nêmbah alon matur

ulun gusti kinèngkèn pun dasih
konjuka sang katong
sah ing sêmbah pun Mangir wiyose
nèng dhasaring padanta narpati
ngandika sang aji
ya tarima ingsun

ponang duta gya umatur malih
mring gusti sang katong
sri narendra yèn parêng karsane
abdi dalêm Mangir sêdya apti
mangèstupada ji
myang ngunjukkên lampus

pêjah gêsang abdi dalêm gusti
konjuka sang katong
myang ngunjuki pariksa wiyose
yèn abdinta pun Mangir amanggih
wanodya yu luwih
ngumbara kaswayun

pan awêca putra paduka ji
rum-aruming sinom
Radèn Ajêng Pêmbayun parabe
lamun èstu putra paduka ji
pun Mangir sêdyapti
sumiwiwèng sang prabu

andhèrèkkên putra paduka ji
ngandika sang katong
iya putraningsun sayêktine
purwanira ingsun tari krami
lênggana ing kapti
wusananira mur

saking pura dahat sun ulati
madyaning wana grong
jajah desa amilang korine
ngêbo laku anjalak pandêling
mêksa tan kêpanggih
ing wusananipun

tinêmu marang si jêbèng Mangir
sakêthi sukèngong
trima sokur mungguh Hyang Suksmane
lan besuk apa gone sumiwi
si jêbèng Mangir mring
nêgara Mêntarum

yèn wus karuhan gone sumiwi
marang ngarsaningong
sun kon mêthuk sadulure kabèh
lawan paman-pamanira sami
anèng margi-margi
myang wadya don madu

duta matur marang sri bupati
sumiwinya pun Mangir ing benjang
dintên Rêspati Manise
sang nata ngandika rum
sira nuli balia aglis
duta wus pinaringan
reyal tri dasa wus
samêkta ingkang busana
duta mêsat saking ngarsane sang aji
wus praptèng pangurakan

mangkat mantuk sakancane sami
ya ta wau kangjêng sri narendra
duta kalih sapungkure
sang prabu ngandika rum
mring Môndraka Sang Adipati
lah paman undhangana
wadyèng sun Mêntarum
ri Rêspati sumêktaa
ing ayuda myang kang pancèn mêthuk sami
dhatênging putraningwang

dèn pataha sajawining nêgri
dèn bagia lawan wadya kula
kang ngulari sêdayane
timbalana umantuk
mring Mêntaram kang sinung angling
anggèr dhatêng sandika
sêksana undhang wus
nimbali kang wadya-wadya
kang dinuta ngupaya sang ruming sari
sêksana sri narendra

jêngkar kundur majing jroning puri
ginarêbêg pra cèthi sêdaya
praptane sajro kêdhaton
pramèswari amêthuk
sumuk sêmu ingglaring galih
ruming ujwala kongas
tejane manguwung
manoning rat trusing tawang
dipaning rat rumêsêp kanikmataning
nikmating Hyang Suksma

para garwa enggar sêdayaning
duk umèksi kilatirèng nata
liringe suka katongton
upama lampah dalu
kapêthuk ing obor mranani
myang lir môngsa katiga
kataman jawah rum
siram-siram sru karênan
manis sumrah mangêsêp sumèh ngrêsêpi
sri nata paring wikan

risang saya imbuh sukèng galih
para arum ingkang sawênèhnya
locayandrês suka winor
kagagas kusumèng rum
ingkang lagya andon tinuding
purwa wasesèng praja
drêsan riris madu
kunêng pasowan ing jaba
wus bubaran sami sadhiya ngajurit
gambira krura ring prang

kadya singa duk kala sêsiwi
katêndhagan ing boga sadina
wus samêkta gêgamane
wadyabala Mêntarum
ing nguni kang dinuta gusti
ngupaya sang kusuma
nênggih ruming santun
wus mantuk prapta Mêntaram
lajêng sami sumiwi sêdhiyèng jurit
Alap-alap kang môngka

panganjure kunêng kang winarni
kawuwusa Ki Mangir kang duta
ingkang saking Mêntarame
sandêran anèng ênu
lamapahira Mangir wus prapti
katur niskarèng lampah
myang wawêling prabu
Ki Agêng kêlangkung suka
risêksana Ki Mangir ngundhangi dasih
wong Mangir kêkêrigan

perang-perang gêgamannya asri
amung pêdhang suduk kêris tumbak
istharsa janmaprang popor
tandhu jaran pêpikul
pinta-pinta para patinggi
miranti sagamannya
sang ingrum ing wau
sampun angrasuk busana
yèn sinawang kadi Ratih saking swargi
tumurun ngejawantah

tuhu ayu utama sang dèwi
wimbuh karêngga dening busana
kongas lir wulan citrane
gilar-gilar angsung kung
kucêm sagung ingkang ningali
katêmbèn ebat mulat
lir muksa dinulu
tan kawasa ujung tingal
pan anglayung lir tranggana anrang riris
tuhu mêmanoning rat

Adisara datan kêna têbih
ingkang môngka anjuming pangrudah
ing driyanira sang sinom
anulya nitih tandhu
bojon bêkêl pêpak nèng ngarsi
kang badhe andhèrèkna
pininta-pinta wus
sêdaya sagung ampilan
jajar papat pra kênya jajar ing ngarsi
gunggunge kawan dasa

ingkang ngondho pan datan winarni
sarêng budhal ing panuju dina
Rêspati ing wêtarane
gêgaman gunge sèwu
sanès ingkang pikulan sami
lumampah anèng wuntat
ngirid bêkêl dhusun
miranti sasikêpira
kathah janma sami nunut anèng margi
kêpingin wruh nêgara

ing Mêntaram saya gung kang dasih
tunjang-tinunjang ingkang lumampah
sru yun miyat pangantène
jarene putra ratu 
warnanira endah ngluwihi
ayu kaliwat-liwat
wus lêpasing laku
upacara abra sinang
amêrapit Ki Agêng anèng ing wuri
parêk tandhu sang rêtna

arêspati swandananya wajik
datan têbah kang tumbak pusaka
ki baru kuping waose
ginrêbêg santana gung
pan kinubêng gêgaman asri
rinereka isthannya
binayangkarèku
sabobotira wong desa
rada bagus busana mubyar marnani
sang rêtna tindakira

anèng ngarsa jinajaran asri
pra pawongan magêrsari lurah
liniga gamane kabèh
butarêpan ing laku
lampahira samargi-margi
kathah janma umiyat
nèng tirah marga gung
lare angon agêbalan
arantaban ngêtutkên Ki Agêng Mangir
rêmbên lakuning marga

saking gunge janmèstri lumaris
duk sêmana prapta ing Karasan
Ki Agêng Mangir makuwon
lêrêp amung sêdalu
ngasokakên sagunging dasih
tanapi para kênya
lawan malihipun
Ki Agêng panyiptanira
angantosi timbalan dalêm sang aji
kang badhe mêthuk sang dyah

ingkang abdi kinèn mêcalangi
lamun wontên dutaning narendra
ngaturana wêruh age
marang pakuwon ingsun
ing Karasan kunêng winarni
sri sudigbya Mêntaram
enjing sang aprabu
amiyosi siniwaka
pêpak andhèr jêjêl pipit ingkang nangkil
Dipati Môndaraka

atanapi Pangran Mangkubumi
myang Pangeran Singasari seba
Jêng Pangran Dipati Anom
Pangran Pugêr sumambung
Pangran Purabaya jajari
Pangeran Jayaraga
Wiramênggalèku
myang Pangeran Pringgalaya
myang Pangeran Têpasana kang nisihi
andhèr sumiwèng ngarsa

myang Pangeran Juminah anangkil
pra dipati môncapraja seba
wus rumakêt sêdayane
pangangge sinang abyur
ting pancorong winulat asri
pating tleram mangilat
thathit amanguwung
sumuluh ngrênyêp sumilak
maliwêran liwêran manglaras asri
sumyar-sumyar sumirat

gônda amrik rum anglandêng minging
mêngêng sumrah ngêdus pasewakan
sang nata ngandika alon
mring Môndaraka arum
nêdha paman andum pakardi
manira nèng kadhatyan
jêngandika lungguh
anèng ing paseban jaba
sang dipati sandika aturirèki
Môndraka aris nabda

hèh ta sira kulup Mangkubumi
lawan sira kulup Singasêkar
mêthuka jaban prajane
mantri majêgan sagung
Sudimara mapaga sami
yèn sira Mangir anggawa
gêgamane agung
tulakên anèng ing kana
aja kongsi akèh ingkang ngiring-iring
putu Pugêr Purbaya

umêthuka Danalaya aglis
wong Kajoran ingkang amèlua
Tumênggung Lap-alap kowe
mêthuka anèng Bantul
sakancamu kang para mantri
Mêntaram ingkang padha
samêktèng prang pupuh
yèn Si Mangir ngirid bala
gêgamane istha kadi wong ajurit
balèkna sabda lêmbat

sawêtara bae ingkang kari
putu Pringgalaya lan Juminah
putu Wiramênggalane
lan Têpasana putu
mirantia paglaran sami
lan pra mantri Mêntaram
Wiguna sirèku
ajagaa Panarukan
yèn Si Mangir wus prapta sira dèn aglis
andhêgên pangurakan

pacarane mungna kang kêkasih
ya kêlawan sêntanane padha
jalu èstri ingkang ngondhe
kang ngiring mring kadhatun
kêmandhungan gon ingsun nganti
prajurit gung samoa
barisa puniku
pêndhêm ngubêngi nêgara
dèn asamun padha dèn angati-ati
wus rampung kang pirêmbag

sigra mangkat Pangran Mangkubumi
lawan Kangjêng Pangran Singasêkar
Alap-alap pangarsane
sampun prapta ing Bantul
Pangran Mangkubumi wus prapti
miranti Sudimara
Pangran Singasantun
para mantri pamajêgan
Pangran Pugêr Pangran Purbaya kang ngiring
ngirid wadya Kajoran

sampun prapta Danalaya mêrgil
Wiraguna lan sakancanira
pangurakan mirantine
pradôngga tinata wus
Kodhokngorèk bêdhugnya kanthi
pangurakan unggyannya
pelog sledronipun
apan ta sinêla-sêla
mubêng urut pinggir ngalun-alun sami
nêgara ing Mêntaram

anglir boja wiwaha ingèksi
pangran catur prasami tuguran
nèng paglaran panggonane
bupati mantrinipun
sêdayanya nèng pôncaniti
Dipati Môndaraka
kêmandhungan tugur
kunêng malih winurcita
pêcalange Ki Agêng Mangir tur uning
yèn prapta duta nata

ingkang mêthuk kusumaning adi
Kyagêng sêksana anulya undhang
wusnya rakit lir angkate
prayitna nèng marga gung
dènnya ngrêksa kusumèng puri
ing Bantul sampun prapta
Alap-alap mêthuk
sabda alus manis sumrah
dhuh nah anggèr ulun ingutus sang aji
rumiyin pangèstunya

Sri Narendra Narpati Mêntawis
dhumawuha dhumatêng paduka
Kyagêng Mangir nuwun ture
sarwi urmat andhêku
Alap-alap gya angling malih
kaping kalih kawula
dinuta amêthuk
mring paduka lan sang rêtna
pratandhane sih katrêsnaning narpati
lan amba tur prayoga

paduka yun sowan ing narpati
angaturkên dhumatêng sang rêtna
ambêkta dêdamêl akèh
karya salah pandulu
yèn suwawi wangsulna sami
sêpalih andhèrèkna
rumêksa sang ayu
dhuh anggèr ywa salah tômpa
badhe lami paduka anèng Mêntawis
mangun asmaradana

sang nata mangarsi-arsi
badhe amboja wiwaha
mring paduka langkung sihe
Ki Agêng nurut kewala
sêpalih ingkang wadya
prasami kinèn awangsul
nulya laju lampahira

Sudimara sampun prapti
pangeran kalih gya mapag
dhumatêng putra sang sinom
nulya lèrèh sang lir rêtna
nabda maring kang raka
dhuh kakang mas lah puniku
kangjêng paman urmat mapag

paman Pangran Mangkubumi
paman Pangran Singasêkar
sami mapag dhatêng ingong
Kyagêng Mangir sigra têdhak
mudhun saking turôngga
aris dènira lumaku
tundhuk pangran kalihira

Ki Baru tan kêna têbih
sang rêtna tumulya têdhak
lumajêng ngraup padane
ngabêkti dhatêng kang paman
kang paman kalihira
tumingal tansah ngêmu luh
sang dyah nungkêmi karuna

ri wusnya atata linggih
Ki Agêng Mangir manêmbah
dhatêng pangeran kalihe
tan nyana kêlamun kêna
sandi sandargèng nata
pranane sandi asamun
prangran kalih anambrama

manis wijang-wijang titi
lêlêmbaran manganyut tyas
wijah-wijah lêmpah alon
winuwuhan ingkang kurang
mayaning wuyung mayang
ingarah-arah kayungyun
sumyar-sumyar ngarah-arah

pangarahe rum amanis
manise angrêmêt driya
Ki Agêng Mangir ature
anuwun kalinggamurda
kapêtêk ing mustaka
kacangcang pucuking rambut
sarambut datan anyana

pangran kalih sarêng angling
dhuh ki jêbèng lakuningwang
ingutus kangmas sang katong
mêthuk mring arinta sang dyah
tanapi mêthuk sira
wit saking karênanipun
kangmas prabu ing Mêntaram

sokur mungguhing Hyang Widi
kagungan mantu lir sira
namung sira baejêbèng
kang bisa mong rabinira
kêlamun sira bisa
lir momong kangmas sang prabu
rukun rakêt maratuwa

pêsthi agung sihing aji
adate kangmas narenda
wis nora ngarani uwong
sapa sujanma kang bisa
momong ngladèni putra
kakang êmas sang aprabu
dèn sruwe agung sihira

aja kang lir sira kaki
wuwuh dadi mantunira
pêsthi aluwih asihe
tikêl lawan sapa-sapa
dhasare wus ubaya
kangmas sudigbya Mêntarum
kang sapa wonge abisa

manggihakên sang rêtna di
sayêkti jatukramanya
ginadhang-gadhang ing têmbe
dadi wrangkane sang nata
tur ginanjar nêgara
Bagêlèn saurutipun
lan manêh ingsun dinuta

maringkên payung kêkalih
kang kuning tlacap sang rêtna
dene ingkang ijo sèrèt
ginanjarakên mring sira
tôndha mantu narendra
lan tôndha sihe sang prabu
jêbèng marang jênêngira

Ki Agêng manuwun kang sih-
irèng nata kang dhumawah
dhumatêng kawula mangke
ulun pêtêk ing mustaka
cinancang pucuk kiswa
pun dasih panyiptanipun
tan pisan-pisan sagêda

malês sih dalêm sang aji
kang rumêntah dhatêng kula
tan langkung panuwun ingong
mring kangjêng sri naranata
mugi-mugi paringa
sih ngapuntên dhatêng ulun
prakawis ing kina-kina

pangran kalih sarêng angling
hèh jêbèng aja rinasa
prakara mau-maune
ingsun kang nanggung mring sira
yêkti tan dadi apa
mung dêlênga sang rêtna yu
awit dadi garwanira

yêktine kangmas sang aji
yèn kalihe kang mangkana
môngsa sun têkaa kene
mêthuk sira lan sang rêtna
tanapi pra atmaja
myang sakèhe punggawa gung
kang padha mêthuk mring sira

dene prakara ing nguni
kangmas sultan wus tan arsa
anggalih prakara rèmèh
wis dibuwang mring sêgara
kangmas jêmbar galihnya
lan manèh pitutur ingsun
marang sira gêgênthongan

besuk yèn prapta Mêntawis
kang gungan panganggêpira
jêbèng marang kangmas katong
tuwin paman Môndaraka
adate kangmas nata
yèn digungani têrtamtu
moprol bobrol sihnya tiba

apa kang sinuwun kaki
pêsthi sira pinaringan
jêr mantu lanang sawiyos
dhasare bagus sêmbada
garwamu dèn la-êla
kinacèk samèng sadulur
ngrèh putra pêmbarêp gêsang

tur sandika Kyagêng Mangir
pangran kalih malih nabda
sun tuturi manèh jêbèng
rèhning sira nêdya seba
marang kangmas narendra
kapindhone marasêpuh
lagi sapisan punika

baturmu balèkna kaki
kang padha gawa gêgaman
kurang rakêt winulat wong
angur konên padha ngrêksa
nèng Mangir bok mênawa
watir sira tinggal kulup
rowa ngarêp sêpi wuntat

wit têka panduga mami
sira jebèng pêsthi lawas
nèng nêgara Mêntarame
mung ngamungna upacara
ingkang umiring sira
aluwih bêcik dinulu
sênadyan gawa gêgaman

kang patut dinulu kaki
rèhning seba marang nata
tur ta ramakira dhewe
pamrihku supaya aja
ngagèt-agèti janma
jêr wadyane kangmas prabu
yèn wêruh gêgaman rangap

singunên têmah tan eling
lir tinêbak setan kawak
dadine sira katongton
wêlas marang wong Mêntaram
sasat wêlas sang nata
kaèksia liyanipun
bêcik anggêpmu mring nata

tôndha sih rêsêp darbèni
bapa maratuwa nata
Kyagêng Mangir rum ature
sandika sêksana printah
sagungirèng gêgaman
pininta kang pancèn mantuk
namung kantun kawan dasa

ingkang pininta umiring
anjajari sang lir rêtna
upacarane sang sinom
tanapi sagung rêmbatan
ya ta sampun umangkat
sagung gêgaman kang mantuk
mring Mangir tugur sêdaya

rumêksa yèn ana wèsthi
nulya pangeran kalihnya
pangandikanira alon
lah jêbèng payo glis mangkat
sêlak ingarsa-arsa
kangmas sudigbya Mêntarum
Kyagêng Mangir tur sumôngga

gya budhal pangeran kalih
tindakira munggèng ngarsa
prasami nitih kudane
wuri pisan Alap-alap
Kyagêng Mangir prênahnya
nèng wurinira sanging rum
Ki Baru tan kêna têbah

cakêt lan kêpuhing wajik
duk prapta ing Danalaya
pinêthuk Pangran Dipatos
Pugêr Pangran Purubaya
ya ta wus yun-ayunan
rayi kalih lan sang ayu
sumêdhot kanthèt ing driya

lir panah tumitis anrus
tumancêp pulunging galih
raosing driya manguntar
tandya tumêdhak sang dèwi
saking ing wahananira
wrin kang mêthuk ari kalih

sang rêtna nulya tumurun
saking wahananirèki
kang rayi kalih amapag
manabda mring raka aris
lah Ki Agêng Mangir kakang
punika dhimas kêkalih

Pugêr dhimas Purbayèku
prasami mêthuk ing mami
lan amêthuk dika kakang
Ki Agêng inggal ngudhuni
saking kuda gurawalan
ri sawusnya tata linggih

prasami salaman sampun
atas tataning agami
Pangran Pugêr Purubaya
anambrama ingkang prapti
nabda luwês manis sumrah
kakang lampahaning margi

punapa sami rahayu
aturira Kyagêng Mangir
inggih sami karaharjan
barkah dalêm sri bupati
kang dhumawuh ing kawula
tandya wau pangran kalih

ngabêkti dhatêng sang ayu
sru guguk matur wor tangis
dhuh kakang bok kadang kula
tan nyana lamun sêmangkin
ciptamba kadya supêna
duk lawan paduka panggih

katujonipun bok ayu
duk murca saking jro puri
anglaya bumi ngumbara
anglangut wusananèki
kakang bok kapanggih sumrang
pinupu Ki Agêng Mangir

dados manggèn prênahipun
cobak ta lamun liyaning
kang mupu bakyu paduka
sajêg jublêg tan pinanggih
sadhèrèk ibu sudarma
sang rêtna yu duk miyarsi

panangise ri dwinipun
anggêmbor sru dènnya anjrit
sêrêt wijile kang sabda
kagagas purwane nguni
adhimas aja dinawa
wis mênênga sira yayi

priye mêngko rama prabu
iya ing sapungkur mami
apa padha karaharjan
mirah kadang samoaning
tuwin jêng ibu sêdaya
kang rayi kalih turnya ris

sêdaya sami rahayu
mung murca paduka nguni
rama ibu miwah kadang
samya mêgêng dhahar guling
wayang-wuyungan sapraja
sajro pura gègèr tangis

jro pura kabanjiran luh
samun tejaning nêgari
dhêdhêt rawati ngakasa
kêpyur-kêpyur ngêmu sêdhih
istha labuh magêng brôngta
dene kang para dipati

kinèn ngupaya sêdarum
dhumatêng paduka yêkti
mring têpasing sawo dadya
têkèng mangke dèrèng sami
umantuk saparan-paran
ing Mêntawis sêpi mamring

ri wusnya têntrêm sêdarum
sigra pangeran kêkalih
tumuntên dhawuhkên sabda
timbalanira sang aji
dhuh Ki Agêng Mangir kakang
timbalan jêng rama aji

dhatêng jêngandika èstu
pan botên dipun lilani
bêktaa dêdamêl kathah
bok karya sanès pamanggih
mring sagung wadya Mêntaram
lan malih lamun ngèsêmi

mring liya praja puniku
kirang rumakêt kaèksi
angamungna upacara
mring paduka ingkang ngiring
tanapi janma kang ngrêmbat
utawi janma pawèstri

prayogi lamun dinulu
tôndha mring wong tuwa bêkti
maratuwa tur narendra
sintên pantês junjung nênggih
kêjawi ta wadyabala
lan sêntana tuwin siwi

lawan malih putra mantu
kadang warga samoaning
kakang punika tur kula
Kyagêng Mangir duk miyarsi
suka ature sandika
kang wadya gya dèn undhangi

sêdayane sampun mantuk
gunggung janma kawan dèsi
namung kantun upacara
kang umiring Kyagêng Mangir
tanapi kang para kênya
ingkang dhèrèk sang lir Ratih

sêmana umangkat sampun
saking Danalaya iki
kang dadya cucuking lampah
Jêng Pangeran Mangkubumi
lan Pangeran Singasêkar
Pangran Pugêr Purbayèki

cakêt ngapit-apit tandhu
Ki Agêng lumampah wuri
asongsong maliyo patra
dene kang mêkasi wuri
Ki Tumênggung Alap-alap
sakônca prayitnèng wèsthi

golong kêlawan wadya gung
Pangran Pugêr Purbayèki
dene dhalang Sandiguna
lawan sakancane sami
anèng kanan keringira
lampahe Ki Agêng Mangir

nanduki satêmbungipun
ing pasêmon adu manis
pating kranthuk pasmon samar
samare anuju galih
galihe ywa sêmang-sêmang
Ki Agêng Mangir nampani

tyasira acilik gunung
nir weka tan kèsthi galih
lali purwakaning kuna
kagebang wêcana manis
mila mangke ciptanira
Ki Agêng Mangir jro galih

aglisa nuli kêpangguh
lawan Jêng Sultan Mêntawis
wus lêpas ing lampahira
prapta sajroning nêgari
Pangran Mangkubumi lawan
Jêng Pangeran Singasari

parentah ing wadya sampun
lampahing wadya pangirid
kinèn prasami atata
ywa kaliru prênahnèki
sajuru-juru golongan
jajar nglimolas prayogi

ing ngarsa tumêkèng pungkur
aywa dhompo kang lumaris
kang waos kinèn mandhia
sarta liniga kang biring
aja na tinggal prayitna
wus warata undhangnèki

rêmpêg lampahe baris gung
arampak alapis-lapis
pan atap mawijah-wijah
gumulung agolong pipit
untabing baris sinawang
lir pendah sela blêkithi

solahnya asrang asêlur
abra sinang dèn tingali
kadi prawata dahana
tuwin kadi wukir sari
sawênèh lamun sinawang
blêdug kang busana putih

saking môndrawa kadulu
kadi kontul andon warih
sunaring mega sri raras
sorote lir lintang ngalih
ting pancorong ting galêbyar
kadi tan mundur ing wèsthi

pangêriking turôngga asri barungan
wor grêdêging lumaris
panyêluking janma
nonton asri kawuryan
dadya tontonan samargi
isthaninglampah
lir andon jayèng jurit

duk sêmana wus prapta ing pangurakan
Kodhokngorèk munya tri
tanapi gamêlan
urut lun-alun munya
sru umung lir karngèng langit
bêdhugnya ngatag
yayah ambayangkari

Kyai Mangir sangsaya enggaring driya
Wiraguna tumuli
mêthuk sigra-sigra
alon ing sabdanira
dhuh anak Ki Agêng Mangir
anggèr paduka
karsa lumêbèng puri

unjuk mukak dhatêng maratuwa nata
ulun atur prayogi
sagung upacara
kantuna wontên jaba
Ki Agêng Mangir nuruti
pangeran papat
kang anèng pôncaniti

tur uninga dhumatêng sri naranata
lamun Ki Agêng Mangir
kèndêl pangurakan
ngantosi kang timbalan
sang nata ngandika aris
mring gandhèk Karwa
hèh gandhèk dipun aglis

timbalana putraningsun nini rêtna
lan lakine Si Mangir
konên laju marang
pura katêmu ingwang
ywa kasuwèn anèng jawi
gandhèk manêmbah
lèngsèr sing ngarsa aji

gurawalan wus prapta ing pangurakan
dhawuhakên sabda ji
nêdha jêngandika
ngandikan sri narendra
kêlawan kusumèng adi
ingarsa-arsa
wontên sajroning puri

nata langkung onêng dhumatêng kang putra
myang kasêsa yun uning
dhatêng jêngandika
rèhning gusti sang nata
dèrèng nate-nate kyai
kagungan putra
mantu dhumatêng kyai

kang nimbangi sih supêkêtnyasang nata
ya ta Ki Agêng Mangir
dhêku tur sandika
dene kusumaning dyah
pinêthuk jêmpana nuli
laju tindaknya
Kyagêng dharat lumaris

anèng wuri Ki Baru tan kêna têbah
sêntana garbêg sami
pôncaniti prapta
narendra putra têdhak
ginarbêg ing para cèthi
gya laju minggah
dhumatêng ing sitinggil

gya pinêthuk pra kênya sajroning pura
samya angêmu tangis
praptèng brajanala
Dipati Môndaraka
mêthuk sang kusuma adi
angêmu waspa
wusana ngandika ris

adhuh nyawa putuningsun nini rêtna
tan nyana maksih urip
sun ulati sira 
lawas nora pinanggya
nganti nyêbar wong Mêntawis
anjajah desa
milang kori tan panggih

wana gunung urut pasisir tan panggya
sun nyana uwis mati
mêngko sira nyawa
katêmu maksih arja
sèwu lêganing kang ati
marang lakinta
ki mas putu ing Mangir

pan sakêthi jumurung marang lakinta
liya mas putu Mangir
kang nêmokkên sira
sira pasthi tan seba
marang nêgara Mêntawis
ginawa minggat
bablas liya nêgari

ri sampunnya tandya sami tata lênggah
kêmandhungan miranti
sang rêtna ngandika
dhumatêng ingkang raka
dhuh kakang Ki Agêng Mangir
punika eyang
Môndaraka Dipati

kang nguyuni sêdaya tiyang Mêntaram
jêng rama tan udani
amis bacin miwah
bang-bang aluming praja
jêng eyang kang misesani
tandya sang rêtna
ngabêkti sang dipati

Kyagêng Mangir sêmana mangaras pada
sumungkêm anèng siti
manêmbrama ingkang
prapta amanis sumrah
nuwun turnya Kyagêng Mangir
Dipati Mônda-
raka malih nabda ris

hèh mas putu sun asung prayoga sira
sira arsa ngabêkti
maratuwa nata
jêbèng prayoganira
nganggoa tata nêgari
ywa gawa tumbak
mring pura datan kêni

kèrèkêna ing kene ingsun kang têngga
ya ta Ki Agêng Mangir
wagugên kang driya
dangu tan kêna nabda
kumêjot sajroning galih
pangartikanya
tumbakku baru kuping

jaba yèn wus sarêng pêdhot jangganingwang
pisah kalawan mami
tandya sang kusuma
arum pangimurira
lir garimis puspita mrik
acampur kilang
ngrarêpa surasèng ngling

adhuh kakang paduka ywa walangdriya
punika eyang yakti
kang pitajêng driya
sampun tataning praja
yèn arsa lumêbèng puri
tan kenging bêkta
gêgaman jawi kêris

lah ta kakang wêlasa dhatêng kawula
yèn dika bêkta biring
datan wande kula
sinêrêng mring jêng rama
ingran tanpa prajaniti
yèn jasad kula
kadukan jêng rama ji

botên wande paduka katut kewala
dika kalawan mami
pinisahkên rama
bibrah tataning praja
jêr ciptaningsun kiyai
dhatêng paduka
tan nêdya malih kapti

dunya kerat tulusa mêngku mring kula
dika pangeran mami
mila jasad kula
purunngladosi krama
dhumatêng paduka nguni
tur purwanira
kinramakkên tan apti

dènnya nêbda sang rêtna amêlasarsa
nungkêmi pangkon sarwi
andrês locananya
ngusapan asta kiwa
kang kanan angasta wêntis
Kyagêng sêmana
sumêdhot ingkang galih

yèn ngantia pinisahkên lan sang rêtna
kayaparan wak mami
tan wurung palastra
angur sun turutana
wong ayu kang dadi ati
ratuning kênya
mundri talining urip

wus pinasthi karsaning Hyang Maha Mulya
tan kêna owah gingsir
nuruti kang garwa
atur sêmbah sumôngga
kang waos kinantun jawi
datan antara
kêparak kalih mijil

andhawuhkên timbalan dalêm sri nata
dhatêng sang kusuma di
dhuh gusti paduka
kinèn inggal ramanta
lumêbêt dhatêng jro puri
gusti paduka
tindaka ngrumiyini

sang rêtna yu sêksana malbèng jro pura
sri naranata linggih
nèng sela gêgilang
rayi kalih nèng ngarsa
Jêng Pangeran Mangkubumi
lawan Pangeran
Singasari tanapi

jêng pangeran dipati munggèng ing ngarsa
Pangèn Pugêr malih
Pangeran Purbaya
sang rêtna duk katingal
lan Adisara tumuli
ingawe nata
lumajêng dhandhanggêndhis

sru karuna sarwi anungkêmi
mêlasasih sang dyah sêsambatnya
sri nata pangandikane
sun trima putraningsun
karyanira maharsèng sandi
wis ta nini mênênga
ywakêlantur muwun
malêbua marang pura
sang kusuma sêksana malêbèng puri
kêlawan Adisara

para garwa utawine sêlir
samya ngrubung ingkang lagi prapta
alara-lara tangise
anjrit gumêr gumrumung
sang rêtna yu gulungan siti
têmah klantur kantaka
ri wusira emut
têntrême sagung karuna
kunêng malih gêntia ingkang winarni
Senapati Ngalaga

pra pangeran kang anèng ngarsa ji
kinèn sami samêktèng bêbaya
nging ywa kawistarèng ngakèh
sonar liringing pasmun
Pangran Mangkubumi lan ari
Pangeran Singasêkar
kang dinuta mêtu
dhumatêng ing kêmandhungan
andhawuhkên timbalan mring Kyagêng Mangir
wus prapta kêmandhungan

panggih lawan Ki Agêng ing Mangir
dhinawuhkên timbalan narendra
hèh jêbèng Mangir sira ge
ingandikan malêbu
iya marang sajroning puri
Ki Agêng tur sandika
wus kerid malêbu
ingkang ampilan sêdaya
kantun jaba lampahe Ki Agêng Mangir
wus prapta ing jro pura

nèng byantara kangjêng sri bupati
gya manêmbah ingawe mring nata
Ki Agêng gya sèlèh krise
ngabêkti mring sang prabu
duk sumungkêm pada sang aji
bêl prêmpêng emut purwa
kuna mulanipun
Ki Agêng Mangir duk kala
grananira mangaras jêngku narpati
nginggatan mring sang nata

kadung ujung jinêngku mring aji
pan kêtanggor ing somayana crah
rahipun muncrat dêlèwèr
polonya mancur-mancur
Kyagêng Mangir sampun ngêmasi
jumênêng Senapatya
sarwi ngandika rum
wus lêga galih manira
kinèn nyamur Kyagêng Mangir pêjahnèki
layone sinaenan

winêdalkên ing wuri kang jisim
mêdal anèng ing kori butulan
suruping arka gumantos
kang purnama sumuluh
pangran catur sêksana mijil
sampun panggih kêlawan
Môndaraka wau
eyang dhawuhnya jêng rama
sêdayane ampilan Ki Agêng Mangir
tuwin Ki Baru Karna

pinundhut malbêt mring dalêm puri
sabab eyang gih wayah paduka
dèrèng kalilan amôndhok
wontên jawi kêdhatun
ing rèh rama pan dèrèng dugi
onênge dhatêng putra
miwah atma mantu
sinuba wontên jro pura
dene kulawarga lan sêntana sami
kinèn sami ngasoa

anèng dalêm paduka rumiyin
sêkathahe kang wadya ampilan
Dipati Môndraka age
tur sandika sampun wruh
dadya dhawuh dhatêng kang ngampil
lah di Ki Baru Karna
pinundhut sang prabu
lawan putu Mangir têrang
ing samêngko bangêt onêngirèng galih
nuli ngaturkên marang

Môndaraka gupuh anampani
gya ngaturkên malêbèng jro pura
Môndraka mandhi tumbake
sampun prapta kêdhatun
Kyai Baru katur sang aji
saklangkung trusthèng driya
ciptanya sang prabu
wus tan ana kang sumêlang
Adipati Môndaraka sampun mijil
kêmandhungan wus prapta

sêdayane kulawargaMangir
pan ingajak mundur amôndhaka
marang dipati dalême
sangêt sinugun-sugun
pan ing dalu sagung wong Mangir
bungah eca tyasira
sinuba sêdarum
sinarudhah samubarang
boga wastra busana tan nyipta nguni
gustine lamun pêjah

mila inggar sêdaya kang kapti
têtayuban nêkakkên sukèng tyas
ubyang-ubyung ing ratrine
wus lama-lama wêruh
gustinira lamun ngêmasi
supe kabyatan trisna
nêdya soroh amuk
bela dhumatêng gustinya
tandya ana kamituwa siji angling
kabèh sanak manira

rungokêna ing pitutur mami
aja ana balela ing nata
wong cilik pira kuwate
pikirên kang wus lampus
ya gustimu Ki Agêng Mangir
baguguk tan yun nêmbah
iya marang ratu
katuju gêlêm sumêmbah
iku iya kang dadi rasaning galih
ya ta guyub sêdaya

ngèstupada mring Natèng Mêntawis
kulawarga samya tur prasêtya
katarima panungkule
ing mangke Mangir dhusun
ginadhuhkên puniku maring
Dipati Môndaraka
pinara nêm sampun
ingkang sapanduman marang
Môndaraka ingkang sapanduman maning
Dipati Martalaya

Jasupônta sapanduman malih
dhatêng Kyai Saradipa ingkang
saduman Tumênggung Bocor
kang saduman Tumênggung
Saradula suka kang tampi
ganjaraning narendra
cipta srah kang sujud
ing gêsang praptèng antaka
kang pinuji angarjani marang dasih
ing Mangir bêdhahira

sinêngkalan boja tata bumi
duk sêmana Jêng Sang Senapatya
mashur luhur karatone
tan ana kang barênjul
samendraning nungswa rat Jawi
sumiwèng rèh sêdaya
dhatêng ing Mêntarum
tanah bang kulon werata
sabên taun sami angaturi bêkti
dhatêng praja Mêntaram

datatita ing alami-lami
gêmahira nêgari Mêntaram
ya ta wau cinariyos
Ki Môndaraka wau
malbèng pura sowan sang aji
sêmana tata lênggah
anèng pêndhapa gung
Kyai Môndaraka turnya
lah ta jêbèng Senapati yèn marêngi
ing karsanta prayoga

payo nglurug mring bang wetan kaki
wong bang wetan pinurih sebaa
marang ing Mêntaram kabèh
Senapati umatur
paman karsaning Hyang Suksma di
dede lampahan kula
prakawis puniku
ing benjing putu kawula
kang nêlukkên sagung tiyang tanah Jawi
jumênêng nata digbya

tanpa timbang karatoning benjing
kula paman mung badheni nata
lan malih wêling sun têmbe
yèn praptèng ajal ingsun
ingkang kula lilani ganti
jumênênga Mêntaram
gantosi kêprabun
wayah sampeyan nak kula
gih pun Jolang sênajan anèm puniki
gih bab badhe nuruna

wiji nata ing nêgari Jawi
anak-anak kula sêdayanya
bilih tan wontên ing têmbe
botên ngèstokkên pungkur
ing sawêling kula puniki
kenginga bênduning Hyang
ywa manggih rahayu
sampeyan paman kang sarta
putranira ki adhi mas Mangkubumi
kang sami jumênêngna

jumênênge wayah tuwan benjing
madêg nata nèng praja Mêntaram
putrèngsun dipati anom
Ki Môndaraka matur
ya ki jêbèng ingsun ngamini
apa wasiatira
sêmana cinatur
Panêmbahan Senapatya
jumênêngnya narendra wontên Mêntawis
wus antuk tigang warsa

nandhang gêrah sangsaya nglayadi
Adipati Môndaraka seba
miwah kadang putra kabèh
sumiwi nèng kêdhatun
para garwa sami ngadhêpi
gêrahnya Senapatya
ngandika sang prabu
kabèh kadang-kadang ingwang
lan putra ngong poma-poma wêkas mami
besuk sapungku ingwang

dèn aruntut akêkadang sami
sapa ingkang miwiti tan arja
sun têdha marang Hyang Manon
aja nêmu rahayu
wis ta padha karia sami
Senapati sêmana
seda tangis umung
para garwa para putra
para kadang miwah sagung para sêlir
gumruh tangis jro pura

jawi pura amiyarsa warti
wus wêrata kang warta sapraja
wong Mêntaram nangis kabèh
sapraja udan êluh
sagunging wong sami prihatin
labête sami trêsna
katon sih sang prabu
samun sêmunirèng praja
ing Mêntaram kêdhasih muni drês galih
wau ta winurcita

layonira kangjêng sri bupati
siniraman nulya kinapanan
winot ing bandhusa age
sagunge para kaum
ki pangulu ingkang nindhihi
kêtib modin sêdaya
mêrbot sampun kumpul
utawi para ngulama
wusnya rampung dènira nyalatkên aglis
layone sri narendra

ingangkatkên ingkang mikul nênggih
kang bandhusa pan para pangeran
kang layon sinarèkake
kilène Masjid Agung
ing dagane kang rama nênggih
Ki Agêng Pêmanahan
wus sampurna wau
anulya sami bubaran
sinêngkalan sedanira senapati
nêmbah tata gati ngrat

duk ing ari Soma Sang Dipati
Môndaraka utawi Pangeran
Mangkubumi sami miyos
dhatêng ing sitiluhur
lan anganthi pangran dipati
anom nèng sitibêntar
linênggahkên sampun
munggèng ing dhampar kêncana
Adipati Môndaraka lawan malih
Mangkubumi Pangeran

pan jumênêng ngapit kanan kering
pêpak sagung punggawa sêdaya
wadya ing Mêntaram kabèh
sumiwi glar supênuh
datan ana kari sawiji
miwah para pangeran
aglar anèng ngayun
cakêt lênggahirèng nata
kang sumiwi suka lir konjêm ing siti
Mangkubumi Jêng Pangran

nabda asru pangandikanèki
sarupane kabèh wong Mêntaram
padha nêksènana mangke
pangeran dipatyèku
jumênênga Nata Mêntawis
gêntèni ingkang rama
yèn ana kang masgul
sarta nora ngèstokêna
ing samêngko padha têkakna nuli
budine ngrêbut praja

jênêng ingsun mungsuhe ajurit
kang sumiwi / asaur kukila 
ing sakarsa sami dhèrèk
sangêt langkung jumurung
karsa dalêm inggih mèstuti
ya ta sagung pangeran
lajêng sami ngujung
agantya para punggawa
sêdayanya prasami ngabêkti nênggih
dhatêng kangjêng sri nata

lajêng kundur sri narendra
malêbêt ing dalêm puri
pinêthuk ibu sêdaya
miwah pramèswari aji
tata lênggah jro puri
mangkana wau sang prabu
ngabêkti bu sêdaya
lajêng dayinta narpati
angabêkti ing raka sri naranata

aganti para sêntana
pawèstri sami ngabêkti
cinêndhak ing caritanya
kang lagya madêg narpati
wiwaha tan winarni
mangkana wau winuwus
sêlaminya sang nata
umadêg Natèng Mêntawis
nêgrinira gêmah ripah tur raharja

ajêg adiling narendra
khukum kukuh trus agami
kala samana sang nata
parentah para bupati
karsanira sang aji
yasa kêbon taman santun
anèng ing Danalaya
prênah sakilèning puri
karsanipun sang nata badhe kinarya

gène abdi kêlangênan
kang bule punika nami
Juru Taman nèng jro pura
punika asring ngrêsahi
asring amindha warni
lawan kangjêng sang aprabu
sagunge para garwa
tuwin sagung para sêlir
kathah klintu sinêngguh sri naranata

salaminira mangkana
Juru Taman tingkahnèki
wadya Mêntaram sêdaya
prasami anambut kardi
tan lami nulya dadi
asrirêrêngganing wangun
wau Ki Juru Taman
sampun pinrênahkên singgih
nèng wangunan pêtamanan Danalaya

mangkana ngalama-lama
wau kangjêng sri bupati
dintên Rêspati sewaka
pêpak sagung pra dipati
punggawa wus sumiwi
upacara asri pênuh
miwah para pangeran
sêdaya sampun sumiwi
Môndaraka parêk lênggahnya sang nata

amung sawiji Pangeran
Pugèr kang datan sumiwi
sabab langkung merangira
anèng ngandhap dènnya linggih
karsanira ing galih
darbea lungguh puniku
cangkok nêgari pyambak
nanging tan purun kawijil
isin matur dhumatêng ari narendra

sang nata dangu sineba
sêmana wau ningali
Pangeran Pugêr tan seba
angandika sri bupati
marang Môndraka aris
eyang paran ingkang rêmbug
mênggah putra sampeyan
kakang êmas Pugêr mangkin
pan punika saking ing panggalih kula

sangêt ing pakèwêt kula
yèn taksih wontên Mêntawis
saèstu amalang driya
mila eyang karsa mami
dadya Dêmak Bupati
Ki Môndaraka umatur
tuwin para sêntana
sêdaya sami mèstuti
ing sakarsa ing kangjêng sri maharaja

sang nata malih ngandika
lawan karsaningsun iki
dadia tampinganira
nêgaraningsun Mêntawis
sang nata sigra nuding
ngaturi kang raka sampun
Pangeran Pugêr sigra
lampahing caraka prapti
kapugêran wus panggih lawan pangeran

dhinawuhkên sabda nata
Pangeran Pugêr nulya glis
budhal tan kawarnèng marga
wus prapta ing pôncaniti
lajêng ngaturan linggih
jèjèr kalawan sang prabu
sang nata angandika
kangmas sampeyan samangkin
kula angkat dadosa Bupati Dêmak

muktia wontên ing Dêmak
sampeyan dadosa tamping
rumêksa nêgri Mêntaram
Pangeran Pugêr nuwun sih
ing karsa sri bupati
kawula dhatêng miturut
sang nata sigra jêngkar
kundur malêbèng ing puri
kunêng enjing Pangeran Pugêr winarna

pradandanan sigra budhal
garwa putra miwah dasih
boyong dhumatêng ing Dêmak
sampun prapta Dêmak nuli
nêlukkên sagung janmi
wong Dêmak sêdaya suyud
miwah para bupatya
Garobogan Purwadadi
ing Balora Bojanêgara sumewa

Jipang Panolan ing Tuban
sêdaya sampun sumiwi
karya bupati ing Dêmak
satunggal ingkang ngrèh sami
môncanêgara sami
Sokawati sampun suyud
mangkana lama-lama
wau ta Dipati Gêndhing
Sokawati aseba marang ing Dêmak

anggubêl aturanira
wau Sang Dipati Gêndhing
mangkana sawiji dina
Pangeran Pugêr siniwi
pêpak sagunging dasih
Dipati Gêndhing nèng ngayun
alon ing aturira
yèn kangjêng gusti marêngi
andhahara dhumatêng atur kawula

paduka madêga nata
sutra narpati

kacèk punapa gusti
lan rayi dalêm sang prabu
paduka putra ngarsa
pantês kang gumantya aji
jumênênga narendra nêgri Mêntaram

Pangeran Pugêr sêmana
kagebang aturing dasih
sêmana lajêng amatah
bupati dadi pangarsi
siji Dipati Gêndhing
ingkang dadya sisihipun
Dipati Panjêr nama
Pangeran Pugêr nulya glis
aparentah kinèn angirup-irupa

wong desa saloring arga
Kêndhêng kinumpulna sami
samêkta gêgamaning prang
dipati kalih lumaris
marang ing dèsi-dèsi
lampahira ngirup-irup
kathah gêgamanira
kalih èwu winitawis
warna-warna gêgamanira wong desa

tumbak bêdhil lawan pêdhang
kalewang kêris myang cundrik
sawênèh granggang bangkolang
ana kang gêgaman bandhil
kumpul nèng Dêmak sami
swarane umung gumuruh
andina tata-tata
aminta-minta prajurit
wus andadi gêgaman agung mêlatar

kang dadi lajêring yuda
Dipati Panjêr lan Gêndhing
sêksana nêmbang têngara
tambur bêndhe lawan bèri
pratôndha mangkat jurit
swaranya umung gumuruh
wau ta lampahira
Dipati Panjêr lan Gêndhing
saha wadya ing Tambakuwos wis prapta

lajêng tata mêsanggrahan
sawadyabala amêrgil
wong desa kanan kèrinya
mêsanggrahan dèn jarahi
wong Dêmak solahnèki
sakêlangkung dene rusuh
jêjarah angêrayah
wong wadone dèn boyongi
kagegeran sagunge wong desa-desa

mangkana Dipati Pajang
atas amiyarsa warti
yèn Pangeran Pugêr Dêmak
samangke karsa ambalik
balela ing sang aji
arsa mangrurah Mêntarum
angirid wadyabala
anèng Tambakuwos baris
langkung agêng gêgaman tanpa wilangan

inggal Adipati Pajang
tur uninga mring Mêntawis
warnanên sri naranata
ing dina Soma siniwi
pêpak sagung kang nangkil
punggawa para tumênggung
pangeran kadang rama
para putra sami nangkil
Adipati Môndaraka milya seba

busana abra asinang
lir pendah prawata sari
sang nata eca sineba
kêsaru wau kang prapti
Dipati Pajang nênggih
ingandikan ngarsa prabu
sampun prapta byantara
sang nata ngandika aris
umatura sira gawa warta apa

manêmbah Dipati Pajang
patikbra unjuk udani
samangke rakamta nata
Pangeran Pugêr ambalik
balela sri bupati
sêdhiya bala prang pupuh
arsa ngrurah Mêntaram
sampun samêkta kang baris
Tambakuwos anggènipun masanggrahan

gêgaman tanpa wilangan
sampun pratôndha dewaji
jarah rayah tiyang desa
gègèr kawula tyang alit
sang nata duk miyarsi
kêlangkung dènira ngungun
sang nata angandika
mring Pangeran Mangkubumi
tuwin mring yang Adipati Môndaraka

eyang rama dèn samêkta
sagunge gêgaman jurit
wadya Mêntaram sêdaya
kularsa tindak pribadi
kalih sarêng turnèki
sandika timbalan prabu
sang nata malih nabda
mangke rama Mangkubumi
utawine yang Dipati Môndaraka

lan sagunge wadyaningwang
miyarsakna karsa mami
ariningsun adhi êmas
têmbaga sun angkat linggih
Pangran Pugêr namaning
ari ngong Radèn Kadhawung
iku sun angkat nama
Pangran Dêmang Tanpa Nangkil
kang sinung ngling sêdaya saur kukila

sang nata anulya jêngkar
kundur malêbêt ing puri
kunêng sagung pra punggawa
kang sami atata baris
ing alun-alun mêrgil
gêgaman asri supênuh
sang nata abusana
alancingan panji-panji
ginaspêran tinarètès intên mubyar

kaose sutra diwôngga
sêpatu cawêni wilis
tinimangan ing kêncana
pinatik ing intên adi
nyamping prangrusak klithik
apaningsêt sutra wulung
ngagêm timang jalebrah
janure binudir rukmi
arasukan Kiyai Ôntakusuma

