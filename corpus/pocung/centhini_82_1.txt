Surat Sênu anèng tajug adan subuh
swarane araras
lagon Bantênan gumrining
asalatu kerun min anum ngêmandhang

sawusipun adan gya sunat sêdarum
pra santri kang salat
wong tua myang santri cilik
Jèngraga wus sunat anêthêk kèn kamat

gya kamat wus Jayèngraga ngangkat pêrlu 
usali parêlas
subêki rêkangatèni
adaan imaman lillahi tangala

gya Allahu akbar kabiran alkamdu
lillahi kasiran
wa subkanallah bukratin
wa asilan nulya amaca patekah

sampunipun patekah ing suratipun
pan ina anjalna
sawusing patekah akir
apan surat watini wêwacanira

nulya rukuk iktidal andonga kunut
asujud ro tahyat
sarta tumaninah têrtib
nulya salam bakda gya puji-pujian

swara barung rêmpêg nganyut-anyut arum
sêbawaning desa
kang barungan kang sarênti
ingkang lagya dikir myang wus sêlawatan

wênèh kang wus ngaji turutan gumrumung 
ana lagya adan
sêbawane desarjadi
wor krêngkèting pipikul sami pêpasar

wêktu subuh wong sêdesa tanginipun
samya nambut karya
malah bangun kèh kang tangi
olah ratêngan wênèh mangkat pêpasar

kang gêlêpung ting gêrandhug myang kang nglêbur
pandhe gêndhing sayang
tan sêpên rahina wêngi
amêwahi sênêning desa raharja

têka sêmu yèn subuh kèh swaranipun
bangun bangbang wetan
barung ingon-ingon muni
jaran kêbo sapi bèbèk miwah ayam

mrak manguwuh nyangungong prêkutut manggung
myang putêr Bênggala
sikatan munya cinggoling
anèng kaywan kolik munya aklik-klikan

pêksi tuhu nèng gurda anggantêr asru
colak kêkrayakan
guthilang imbal kangdhasih
bèthèt jalak sauran menco kêpodhang

swara umyung unining pêksi abarung 
swaraning pujian
kang pêksi lir angrakiti
kang amuji myang kadya tutuku jajan

rare gumrah pêngajine anèng tajug
gladhag kang angeja
alip jabar a jère i
a pèse u ana kang ngaji turutan

kul ya ayuhalkapirun la akbudu
na ma takbuduna
wa la antum ngabiduni
ma akbud wa la ana ngabidun ma nga-

batum wa la antum ngabidun ma akbud
lakum dinukum wa
lia dini apan nênggih
kap lam pès kul ya jabar ya lip jabar a

ya pèse yu lapalira kul ya ayu
ehe lam jabar hal
kap jabar ka pe jère pi
re pèse ru nun jabar na lam jabar la

lip ngin jabar a'be pèse bu dal pèse du 
ênun jabar êha
nulya ginêladhag ngaji
lapal alkapiruna la akbuduna

mim jabar ma te ngin jabar ta be pèse bu
dal pès du nun jabar na
ma takbuduna lan malih
angejah wau jabar wa lam jabar la

alip ênun jabar an te mim pèse tum
wa la antum nulya
ngin jabar nga be jère bi
dal pèse du nun jabar na lip ngin jabar

be pèse bu dal pèse du wa la antum
ngabiduna ma ak
bud wawu jabar wa nênggih
lam jabar la lip jabar a nun jabar na

ngin jabar nga be jère bi dan pèse du
lapal wa la ana
ngabidun kêlawan malih
min jabar ma ngin jabar nga be jabar ba

te mim pès tum lapalira ma ngabatum 
gya wau jabar wa
lam jabar la lawan alip
nun jabar an te mim pèse tum anulya

ngin jabar nga be jère bi dal pèse du
lawan nun jabar na
mim jabar ma alip ngain
jabar ak be pèse bu dal pèse dunya

wa la antum ngabiduna ma akabud
lam jabar la êkap
mim pèse kum dal jère di
nun pèse nu kap mim pèse kum anulya

wau jabar wa lam jère li puniku
lawan ya jabar ya
dal jère di nun jère ni
lakum dinukum wa lia dini tamat

ya ta wau Jayèngraga wusnya subuh
nimbali banira
Kartiraga praptèng ngarsi
Jèngraga ngling èh ya bapa Kartiraga

rèrèhamu wong magêrsari sêdarum 
myang wong pêdhukuhan
sarupane jalu èstri
pan kêrigên kabèh kon tumandang karya

pasang tarub lan mragata mesa lêmbu
wêdhus bèbèk ayam
dadakan sêdina iki
rah-arahên sor ngasar pêngantyan prapta

wusa rampung samêngko bapa dèn cakup
ki ban Kartiraga
umatur mring Jayèngragi
inggih sampun kula artèni sêdaya

tiang dhusun têksih dèrèng wontên mantuk
lamun wontên kêrsa
ingkang dadakan kadyèki
sampun kantos dados timbalan abdinta

bapa ya wus trapa karya mupung esuk
aywa kêlayatan
ki ban sêndika turnèki
nulya mundur sing ngarsa sigra parentah

tan adangu rerehanira kumêrut
wus prapta sêdaya
kantun anrapakên sami
cagak palang pring tarub blarak pinasang

kusung-kusung kang masang tuwuhan têbu 
rêjuna lan pisang
raja lawan cêngkir gadhing
Jèngraga ngling mring Madasra Amadiman

ya sirèku wong roro dene karyamu
sakwèh pêpragatan
rampunga dening sirèki
kêbo sapi wêdhus miwah bèbèk ayam

ingkang sinung wuwus sêndika turipun
nulya malih nêbda
mring Nuripin Jalalodin
kinèn karya kêmbar mayang sakêmbaran

lan sirèku Cêrmasana sakancamu
mêngko sore padha
yèn mapag pêngantèn prapti
pênganggomu kabèh padha bagorana

lah wis gupuh prentaha mring anak putu
kabèh pêdhalangan
kang liningan nêmbah amit
Jayèngraga ngandika mring para lurah

èh gus Dawud pêpêkên rerehanamu 
mêngko bakda ngasar
mapan sêlawatan dikir
trêbang têlu bae kang padha arahab

matur nuwun sêndika ingkang tinuduh
sigra Jayèngraga
kondur mring dalêmirèki
ngandika mring garwa Rarasati sigra

paran uwus nuduh batur kèn tutuku
apa kang tan ana
mupung pasar dhewe paing
Ni Kèn Rarasati umatur sêndika

dèrèng nuduh kaula ngêntosi dhawuh
kang raka lingira
ia mupung esuk yayi
biung Cerong bae konên miang pasar

dhuit wolung real kaya iku cukup
ngur para kuranga
mêngko gampang amuwuhi
wong wus sarwa ana mung ukur panganan

lawan bumbu myang sajèn-sajèn puniku
yèki wruhanira
samantu midadarèni
wus bêgjane ipemu bok Tambangraras

kêrsanipun ramanta jêng kyai nêngguh 
sawise nèng sira
kakangira Sèh Mongragi
ing sêdina sêwêngi sorene paman

gilir ulur para paman ngundhuh mantu
nulya mring Kauman
man pêngulu Basarodin
nuwun ngundhuh mantu mring sang pinangantyan

alon matur sêndika kang rayi gupuh
nuduh mring bok inya
èh biung Cerong dèn aglis
lah mênyanga pasar Paing tutukua

gula bumbu pêpanganan sêdayèku
apa kang tan punya
mangsa bodhoa sirèki
picis wolung real iki amboronga

lah wis biung umangkata mupung esuk
Ni Cerong gya mentar
mring pasar lan pêngantih tri
wus dinuga amborong warnaning pasar

tan adangu Ni Cerong dènya tutuku 
wus tan kaliwatan
myang kang mikul wus miranti
mulih ngirid ting karêngkèt buruh rolas

praptèng ngayun wus tiniti tukonipun
Ni Kèn Rarasatya
ngandika marang kang bibi
lah inggih punika bibi Kulawirya

kula sampun pasrah mring bibi sêdarum
kang dadia kulmak
mandhegani nambut kardi
rampungipun ing sêkul ulam panganan

saliripun kalêthêk pawon puniku
kula wus pitaya
dhatêng pun bibi kêkalih
Nyai Kulawirya nauri sa Allah

nulya mundur Ni Kulawirya nèm sêpuh
Jèngraga ngandika
marang padhêkan pawèstri
malebua undangên Si Nini Daya

kang ingutus tan antara nuli rawuh 
sira nyai Daya
Jayèngraga ngandika ris
lah Ni Daya andika rèh wayah dika

rakitipun ing pêpajangan puniku
inggih kang prayoga
nini pasanging tilam mrik
nyai Daya nauri inggih putu mas

pênêdipun ngèmpêr sakêdhik tilam rum
pasang rakitira
ing dalêm agêng inirib
tilaming sang pinangantyan sarwa seta

alon muwus Jèngraga inggih puniku
nini aprayoga
sawiji gyan sarwa putih
rekanipun mangsa borong Nini Daya

malih muwus mring garwa yayi sirèku
lah uwis dèn enggal
mumpung esuk dèn agêlis
tur sêndika kang rayi nulya mêmajang

sigra matur mring jawi pêndhapa lungguh
ing lante dêmangan
nyamping lurik bugis langking
apaningsêt jingga sèrèt ijo dhulang

sarwi kalung sêrbèt putih gênis alus 
pahasatan rema
rema kêbês mêntas gunting
adhêsthar kumbaya cathokan kusta bang

waja jamus anglaring kombang agêmpung
kumbala kêtugan
lèmèt têpèn lir minangsi
aliangan èpèk têmbalo gêbêgan

sêliripun satunggil angampil dhuwung
anèng keringira
lan rare pêrawan sunthi
ngampil lopak-lopak lawan pakêcohan

linting alus nipah sata dhèdhès arum
sira Jayèngraga
tinêrap pra magêrsari
miwah para lurah santri nambut karya

pan gumuruh swaraning pawon kumrusuk
rinayap ing kathah
sarerehane pribadi
desa magêrsari santri pêdhalangan

kang nèng ngayun Kulawirya lan pra sêpuh 
Sêbagi Jumêna
myang sudagar magêrsari
samya damêl sujèn sapit abing rêmpah

ingkang mupuh ulam sawênèh amarut
ngoncèki bêrambang
bumbu sate age arih
Jayèngraga pinarêk sarwi gambangan

nadyan nuduh ing karya sêkaliripun
sinambi anggambang
gêtêr galêbêg kur jawil
Kulawirya ngêndhangi cangkêm dhêng-dhungan

ngandika rum Jèngraga sarwi gumuyu
Cêrmasana sigra
mundhuta rêbab lan suling
gêndèr kêndhang payo gagadhon lirihan

kang tinuduh tan adangu praptèng ngayun
Ganda Widiguna
Widilêksana tan kari
Tunjangkara sampun samêktèng sêdaya

lingira rum kêndhangmu aturna gupuh 
mring man Kulawirya
nulya ingaturkên aglis
angling malih lan Cêrmasana ngrêbaba

gêndèr iku Gandasana kang anabuh
Si Tunjang nyulinga
Widiguna kang nyuluki
wis sênggrèngên rêbabmu pathêt manyura

yèn sêndhon wus tutug banjur kuwung-kuwung
Cêrmasana sigra
rêbab thinênthêng nêmnèki
gêndèr suling gambang tinabuh nêmira

wus pikantuk nyamlêng sinênggrèng ngèk arum
gya mathêt manyura
tutupan gêtêr amiwil
ngulêr kèkèt panuduhe ngêmbat kawat

cumênthêng puk angatonggèng masang antup
jariji pat nganggang
lir sikiling lalêr kêsit
jriji manis jênthik ting cêngkênun rikat

anglir sunguting kupu angingsêp madu
kosokane lamba
muput sègêgan lêstari
walikane rangkêp ngêcêk rikat rata

pacakipun amanjing antêng tumungkul 
dene Gandasana
anggêndèr grênêngan ririh
angathimil kumrining srênge nyalupak

ngênuk-ênuk bêbêngkakane ulêm puk
cengkoke clêmpungan
pancêr sandhungan mincati
angêpinjal jêjêl nyêlani irama

pacakipun lir Onêngan sêmunipun
Tunjangkara dènya
anyuling bêning cumlêring
anyaririt tutupane atilêpan

ngêlong tutup papelon aliu-liu
Jèngraga anggambang
nêrithil asta kumitir
tan sêlaya kiwa têngêne arikat

kumalunthung narêthêk gêtêr glêbêg thur
pacake wiraga
aladak Agunungsari
Widiguna suluk ngêliking manyura

nganyut-anyut loyop pantês suluk bangun 
sakèh kang miarsa
sêdaya karênan dening
Jayèngraga dènya sasêndhon araras

kêndhangipun ajêg jêjêg lamba kukuh
ulêt wilêt samya
rêbut yatmakaning gêndhing
dangu dènya ngês-ngês cèngkokira

gêndhingipun niba kêndhange angguguk
kipat akosèkan
bêm sêbah kêmpyang nêlampit
ambiantu tan sêlaya wilêtira

wusnya dangu nêsêg tan antara suwuk
sigra Jayèngraga
ngasta rêbab pathêt ngêlik
ngik-ingiking tutup kosoke rangkêpan

tutup bêsus kosok rangkêp rikat alus 
eram kang amulat
sêmbada lan kang nyuluki
pan katongton Jèngraga kamuktènira

ngandika rum mring rarèstri kinèn mundhut
sêrat Bratayuda
kawi kang kinèn gya prapti
Jayèngraga sèlèh rêbab mundhut sêrat

pan anuju kang winiak pupuhipun
kang sêkar sardula
wikridita dèn wiwiti
swara manis arum mêmbat wuluh rêmak

ngka Swetanumangsah masênghiti nêngguh
payah ning sura ka-
lih pisan lajêngirèki
yeka tandyangamah gunung saha bala

ngambah têkèng sohini yèka swuh nêngguh
rata Nata Salya
pinanah lajêngirèki
mwang wirayodha payah tanbismèh sira

matya Karwa Krêtawarma lajêngipun 
panmakarwanrata
mung sêpada ngandika ris
Widiguna iki sira apalêna

gonên suluk ada-ada gêgêt saut
iku dalil dhalang
layang Bratayuda kawi
nadyan padha kawi aja layang jarwa

kurang mungguh tetela yèn dhalang dhusun
sênadyan dhusuna
yèn ulah yudanêgari
dadi nyata sêmbada komuk ing dhalang

dhalang iku pat prêkara kudu gambuh
dhihin jêjanturan
kapindho gêndhing kêkawin
ping tri banyol kaping pate sêsabêtan

yèku kang wus pralêbda nyênyêd atutuk
Widiguna turnya
mugi angsala pangidin
sawab bêrkah ing wuwulang jêng paduka

inggih nuwun bêndara kaula sinung
wulang mrih pralêbda
Kulawirya ngandika ris
iku prie lakune sardula pira

ingong durung pati omah kawi iku 
namung uran-uran
daya kèha sêpada thil
lamun maca nèng layang lumpuh kewala

naur wuwus Jèngraga inggih puniku
lampahe kang sêkar
sardula wilanganèki
lampahipun sêpada lingsa sangalas

angkatipun nênêm ping ro nuli pitu
gunggung sêpadanya
pitung dasa gangsal nênggih
ukaranya kang nêm ngangkat rong aksara

ingkang pitu ukaranya mangkat têlu
kêdah wiwicalan
angkating pada lingsèki
lamun gangsal dipun angkati sêtunggal

de yèn wolu pan sêkawan angkatipun
sênadyan kang sêkar
kidung maca pat tan pahi
inggih sami yèn angkating wiwicalan

manthuk-manthuk Kulawirya dèrèng surup
ah manira wêgah
nora têlatèn nitèni
payo padha klênèngan bae kapenak

nanging iku ana kojahe kang muwus 
yèn wong kêlênèngan
nganggo kêndhang tan dèn gongi
rada nora ilok ingaran kêmaga

bêcikipun nganggo gong ywa sêru-sêru
lirihan kewala
Jayèngraga mèsêm angling
apa nyata Widiguna mêngkonoa

alon matur lêrês pêngandikanipun
paman jêngandika
sami lan pituturnèki
jênatipun gêbal sampean pun bapa

jênatipun kakang myang kang sêpuh-sêpuh
mêstani kêmaga
mawi kêndhang tan dèn gongi
tan amawi êgong sampun mawi kêndhang

lingira rum yèn mêngkono yèngsun milu
wadhagane ala
lire kêmaga tan bêcik
lah ya mara juputa gong pêwayangan

kang tinuduh mundhut gong kênong prapta wus 
nulya Jayèngraga
angrêbab langkung rêspati
asêsêndhon sinulukan pathêt sanga

wusnya nutug sêndhon lih-ulihanipun
apan lajêng buka
gêndhing sanga Gambirsawit
ingêgongan lêga tyase samya suka

kabèh baud padha rasane nênabuh
rêrêming irama
adu wilêting malatsih
ukur jawil sajêjanturaning dhalang

langkung runtut rasaning gêndhing pakantuk
dadya ngantak-antak
dangu dènira anggêndhing
tan antara anêsêg gêndhinge munggah

pan adangu saya gulêt wilêtipun
rêbut ngês kêsaman
nabuhe samya birai
rahab berag rasa-rasa yèn uwisa

sêsêgipun ngêndhêlong anulya suwuk 
nulya sêsêndhonan
rêbab lajêng ngêcêk ngêlik
suluk suling gambang gêndèr abarungan

nganyut arum nutug lih-ulihanipun
pathêt sarayuda
sabêman gong wisirèki
Kulawirya ambêkuh gumuyu latah

sarwi muwus ia talah wong nênabuh
lamun kêbênêran
dhasar gêndhing Gambirsawit
pênabuhe kur jawil padha kêrasa

ngêtog kayun raosing gêndhing anganyut
anyênyêt tan lian
cipta salianing gêndhing
Widiguna ambèthêr ngilêr lêr-lêran

apakantuk mathêngkuk tan ana ngantuk
beda yèn sêmbahyang
jumungah watuke gigil
ngandi bakda ijèh cokro ambranahan

gêr ginuyu niaga myang santri guyu 
matur Widiguna
kirang priksa ingkang mawi
lamun salat ting klêkêr gondhang kaula

kêdah watuk anggigil cêgukên hak huk
gatêl irung kula
ting gêriming kêdah wahing
kadhang sarêng ngêntut watuk wahing samya

sangsaya sru kang gumuyu sêdayèku
Jèngraga asuka
gumujêng pan sarwi angling
gih lêrês paman pun cêblung Widiguna

pancèn kupur tan pinulung salatipun
jaga pakan nraka
Widiguna matur aris
inggih mung sok larisa kewala nrima

lon awuwus Jayèngraga nulya nuduh
mring parêkanira
kinèn mundhut layang Panji
kang liningan sigra mundhut praptèng ngarsa

wusnya katur kang sêrat winiak gupuh
wau kinêbètan
kang pangguh pupuhirèki
sêkar mijil nuju Panji Wangsèngsêkar

kalanipun andêmon mring taman mong kung 
nulya pupuh ngarsa
sêkar sinom dèn kêrsani
maos cengkok sinom pêngrawit araras

swara muluk gêtas rênyah manis arum
alêpas mapas tyas
wiwiting pada puniki
ungêlipun ingkang kêgagas ing dria

lajêng sarune kagunganing Ki Salu-
kat tan ana bisa
matut amung Jayèngsari
lajêng kang bisa matut gêndhinging gambang

lajêngipun ngajêng ing salukatipun
mulya kadyèng kuna
mila kêraos ing galih
pan dèn angên-angên ing latri mêngkana

lon gumuyu Kulawirya sarwi muwus
ya talah anakmas
wus palale sarwi bêcik
maca ngaji anggêndhing anunggang jaran

sarwa luhung ngêpenginakên sêdarum 
kadèk pra bênthètan
gumriwis padha ngunggahi
prawan lanjar randha ronggèng kèh kedanan

dhasar bagus asugih putraning guru
wasis ing kabisan
ana kedanan yèn ngaji
kang kedanan maca kedanan yèn têgar

èsmu guyu Jèngraga lingira arum
sampean punika
dadak ngumpak-umpak ati
nauri satêmêne bae kithinga

tutug sikut nora gunggung dhasar lugu
mara Widiguna
kabèh kowe kono sami
bokmênawa ngong dèn arani angompak

samya matur nun inggih sayêktosipun
Cêrmasana turnya
inggih pun Widiguna sring
anggêgabro ngakên dados pêlawangan

ngipuk-ipuk sring angsal pawèwèhipun 
nyagak padintênan
wad-awad kinèn nimbali
malêbèng jro kinèn lumampah piambak

prèstri masuk duka dalêm lajêngipun
gumujêng Jèngraga
sarya ngling wis kênèng baring
kadèkne wong sring prapta matur sun undang

kewuhan sumaur sun durung sumurup
jawane Si Guna
kang nêkakake bagêjil
wis kandhuhan akale Si Widiguna

Ki Widiguna grunêng-grunêng amuwus
marang Cêrmasana
bisa ngalakên wong bêcik
ya dandanan bot-bote wong pêtaghian

yèn tan kudhung bêndara sapa sing gugu
Cêrmasana ngucap
lah ya yèn nuju wong bêcik
yèn kêtanggor wong ala bilai sira

lamun iku wong landhêp gathêk sêk ampuh 
sengga kêlakona
bêndara gêrah dènèstri
pêsthi mêngko irungmu ngong opèli plas

Widi jumbul ih nora jamak wong iku
têka panastenan
padune tan ngong ujuri
muring-muring andadak olih dhadhakan

sêdaya sru gumuyu kang sami ngrungu
myat Ki Widiguna
ulate malêruk wêdi
Jayèngraga Kulawirya latah-latah

gar-gêr umyung kang kinarsan anèng ngayun
Jèngraga ris nabda
paman puniku supami
natab gangsa pelog siange kewala

kang paman gumujêng angling manthuk-manthuk
arêmbug manira
ngarah apa wong wus lungse
ya koasar bae suwuking gamêlan

payo gupuh Widiguna sakancamu
ngusunga gamêlan
pelog si alun jêladri
pêparinge Ki Dipati Wirasaba

jare iku bêrkatan bintuahipun 
ing eange swarga
têdhak dalêm pra bupati
ing Bintara gangsa saking Giripura

inggih tuhu nanging ingkang mêksih lugu
bonang kênong gangsa
inggih pun alun jêladri
ricikipun pêpak anèng Wirasaba

wartinipun kangmas dipati kadyèku
kala duk kang eang
kang yasani riciknèki
ki dipati nimbali gêndhing Jêpara

tunggilipun kang wontên kangmas puniku
slendro pun samodra
bonang kêndhang gangsa tunggil
asring pêcah botên kenging rinakitan

milanipun gong dhudha sêlaminipun
sarêng dènya yasa
ricikan alun jêladri
anauri ya wus mawane bintuah

lah dèn gupuh niaga lèhmu angusung
dèn ririh kewala
ywa gumluwèh kumawani
kang liningan matur sêndika gya mentar

tan adangu kang sung gangsane prapta wus 
tata nèng pêndhapa
sarta sajèn myang dupa mrik
wus samêkta niaga pêpak sêdaya

lingira rum sarwi mundhut kêndhangipun
lah mara lêkasa
gêndhing lima bonang dhingin
ya pêngrawit kang liningan tur sêndika

kang paman wus mapan anabuh kêdhêmung
Jayèngraga ngrêbab
Widiguna kang ngêndhangi
Cêrmasana kang bonang pênêrusira

jam sêpuluh dènira anatab talu
cumêngkling bonangnya
ricik barung nabuh sami
ing limane pan sumèntêg bêming kêndhang

pan jumêgur andule bima gumuyu
wadone angombak
banyu srênge lwih mawingit
ingkang myarsa kagyat tyasira nêratab

sinru arum angêbêgi ing sêdhusun 
lir natab priangga
pêngrasaning joganèki
prêbawane alun jêladri yèn munya

kang angrungu tan pangling sauranipun
tan ana mêmadha
unine alun jêladri
samya berag anggugah manah gêmbira

ngantug-antug rarasira manis arum
Ki Bayipanurta
kagyat atêtanya aris
jêg si alun jêladri kang muni ika

garwa matur pan inggih ing swaranipun
botên wontên lian
gangsa kadya lun jêladri
lan prênahe lêrês wismane Jèngraga

sigra wau Ki Bayi nimbali gupuh
mring Luci gya prapta
èh Luci priksanên aglis
mring Si Jayèngwèsthi dhisik takokêna

dene iku dene wani-wani nabuh
apa wis kêlilan
mring kangmase Amongragi
lamun ora sababe wani anatab

kang tinuduh santri Luci sigra mêtu 
praptèng wismanira
Jayèngwêsthi santri Luci
matur kaula ingutus jêng ramanta

kinèn matur mring paduka milanipun
rinta Jayèngraga
natab pelog lun jêladri
punapa wus kinalilan ing rakanta

yèn ta lamun dèrèng wontên kêrsanipun
rama jêngandika
wontên dukane sakêdhik
jêng paduka kinèn mariksa rayinta

ngandika rum èh Luci ngong tan sumurup
pêndugèngsun nora
dèn lilani Sèh Mongragi
pêsthi karêpe dhewe nabuh gamêlan

ya sirèku banjura bae sun utus
pan mundhak prayoga
sun kongkon sarta jêng kyai
pêngarêpe yèngsun kang kongkon ing sira

lah wus gupuh Luci mentara saking yun 
praptèng ka Jèngragan
anuju suwuk kang gêndhing
Luci prapta ingawe mring Jayèngraga

na gawemu dening agupuh lakumu
santri Luci turnya
kaula ingutus dening
rakanta lan sarta rama jêngandika

kinèn dangu ing paduka marmanipun
anatab gamêlan
punapa wus dèn lilani
mring raka jêngandika Sèh Amongraga

lingira rum sarèhning sira dèn utus
ia Ci matura
mring kakang mas myang jêng kyai
yèngsun nuwun pangapuntên sêkalihan

myang maring Sèh Amongraga nuwun maklum
mung siang kewala
mêngko yèn wus ngasar mari
ngarah apa Ci wong sunat dhèdhèwèkan

nambung wuwus Kulawirya Ci ngong tutur
lamun rada duka
mangsa bodhoa sirèki
Jèngraga ngling kados botên yèn dukaa

ya mung iku aturku wis dèn agupuh 
Luci sigra mentar
sawingkingira Ki Luci
Jayèngraga ngandika marang niaga

payo talu unèkna gêndhing kalênthung
dan lêkas saksana
alun jêladri ngrêrangin
myarsa gangsa wong sêdesa lir kinêrab

ciptanipun sêdaya sami yêgipun
mêrdhatêng anyumbang
jalwèstri kadi duk wingi
kaot mung wong kang kuat-kuat kewala

èstri jalu samya busana amubru
prapta samya numbang
raryalit rinukmi-rukmi
ting saliri anggili kang lunga têka

tangkêpipun wong numbang lir winginipun
pria mring Jèngraga
èstri mring Kèn Rarasati
kang anyumbang nyêreal kang angrong real

kêdhikipun nyêjampêl pan ora uwun
matur gantya-gantya
punika kula ngaturi
patumbasing apu namung sumapala

ngandika rum inggih sangêt tarimèngsun 
bok ywa susah-susah
tan nêdya ngulêm-ulêmi
namung anglujêngi pêngantèn praptanya

samya matur kang liningan sêdayèku
angangkah punapa
paduka agadhah kardi
bêrkahipun Jêng Kyai Bayipanurta

gya sinuguh kang numbang sêdayanipun
myang ancak bêrkatan
mêngkana sêdangunèki
ingkang anèng pêndhapa para lanangan

kang mêrtamu sêmua pênganggonipun
matur mring Jèngraga
punika kula nyaosi
panumbasing apu sêpala katura

sumbangipun sareal ngrong real nêlung-
real Sênu Surat
ingkang kinèn anampèni
ngandika rum ya bangêt tarimaningwang

sêdaya wus samya ingingonan sêkul 
myang bêrkatanira
Nuripin kang nglêladèni
pan mêngkana kang anumbang lunga prapta

ênèm sêpuh lumrah samya bêsus-bêsus
miwah pra wadonan
lakune mêsês birai
ingkang tepos dadi nyênthing bokongira

ingkang wungkuk dadya dêngkèng lampahipun
sêdaya wiraga
kèh dol ayu adol sigit
Kulawirya mèsêm ningali wong kathah

alon muwus lah ta wong urip puniku
yèn ana sêmoan
angrungu gamêlan muni
sêsolahe mulih tênaganing buda

alon matur alêrês paduka wuwus
pan sêdasa-dasa
titiang Jawi dospundi
yèn gamêlan punika bintuah buda

yèn pun alun jêladri wus mawènipun
mêkatên tanjêknya
kang myarsa sami birai
nadyan nini-nini kaki-kaki berag

milanipun kathah ngalap sawabipun 
mring gangsa punika
sakedahipun bêrkati
sanès lawan pun samodra tanjêkira

adatipun yèn sinambut tiang mantu
kêdhik ingkang numbang
pêngantèn sring pêgat mati
mila awis tiang kang purun anyêlang

lon amuwus eman awon tanjêkipun
unine tan lumrah
rarase gêdhe rum manis
têka duwe meda mêngkono genea

inggih sampun ila-ila waunipun
gèdhèg Kulawirya
Jèngraga ngandika aris
Widiguna Cêrmasana kabèh sira

ya sirèku kancamu bagor sêdarum
mêngko wayah ngasar
padha rapèka dèn bêcik
borèh kuning nganggo cênthung têtêkêsan

mêngkana Ki Jayèngraga 
dènira amangku kardi
katongton wibawanira
tan ana ingkang yom-yomi
sor sutaning bupati
dhasar ki putra ingugung
datan sinungan rêngat
sakêrsane dèn lilani
mring kang rama kêlangkung sangêt sihira

yèn putra Ki Jayèngraga
yèn kadang Kulawiryèki
pan ingugung alit mila
mila ladake ngêbêki
mung ladak tingkahnèki
labête ugunganipun
nanging putus piambak
dhasar landhêp tyasirèki
ngèlmu bantas ing kukum yudanêgara

andêle ing Wanamarta
pan amung awirya kalih
Jayèngraga Kulawirya
keringan ing kanan keri
patarèn kang ngrampungi
pakèwêde ada dhusun
nadyan murading kitab
gathak-gathuk amêdhoti
watak kêras krawusan nanging wêlasan

yèn kêlêrêsan tyasira 
kêcondhong lêga kang galih
paring sih tan sita-sita
mila sêdaya jrih asih
maring Sang Jayèngragi
miwah mring Kulawiryèku
mêngkana wayahira
wêktu luhur pêcak kalih
samya kèndêl rèrèn marang masjid salat

sêdaya samya sêmbahyang
jalu èstri tana kari
namung niaga kewala
ingkang kantun nèng mêndhapi
wus antara kang sami
asalat luhur bakda wus
wangsul sewang-sewangan
punapa garaping kardi
kang mring pawon mring kêbon kang mring mêndhapa

Jèngraga lan ingkang paman
Kulawirya lingira ris
kowe mau Widiguna
apa salat maring masjid
matur kêsupèn yêkti
Ki Cêrmasana anjagur
dhasar wong kênèng lara
laline wiwit dhèk cilik
dinangu mring bêndara dadak sêmbrana

Jèngraga mèsêm ngandika 
ya Widiguna sirèki
jumungahanmu kewala
aja pot lyan sukêr sakit
kang kêrêng lèhmu mrêdi
kabèh wong rerehanamu
matur inggih sêndika
Cêrmasana anudingi
o nglêburi babon dhêmêne andhêndha

ngandika mara unèkna
lirihan bae kang gêndhing
lima rêbab kombang mara
kêmbang mara dara dasih
muntab lawan pêngrawit
limang gêndhingan bae wus
kang sinung ling sêndika
Cêrmasana angrêbabi
asêsêndhon pathêt lima rum araras

nulya mungêl kombang mara
alun jêladri ngrêrangin
sêkathahe kang miarsa
jalwèstri tyase mong brangti
rêmpêg pênabuhnèki
ukur jawil ngênut-ênut
ungêle kang anglela
rêbab gambang lawan suling
sêrancak ungêle kamot jroning kawat

nganyut-anyut langkung raras 
kasmaran ingkang miarsi
lir mamrêsing karasikan
êngêse ngêkêsi ati
wèh wilêting malatsih
lir winulang ing wulangun
raosing tyas mêngkana
saking nyênyêding kang gêndhing
nguyu-uyu ngrêrantêg dènya gamêlan

mêngkana ing wanci ngasar
Jayèngraga ngandika ris
suwukên gamêlanira
muni ladrangan nuli wis
singgahna kang miranti
ladrang pêlayon dèn gupuh
nulya buka ladrangan
pêlayon lima angrangin
dangu nêsêg ngêndhêlong alon suwuknya

wusnya kèndêl kang gamêlan 
Kulawirya ngandika ris
lah wis padha singgahêna
panganan bêrkatên mulih
para niaga nuli
angusung gamêlanipun
mring dalêm pasimpênan
wus têlas samya nèng ngarsi
ngandika rum wis padha muliha dandan

kang liningan tur sêndika
nêmbah mundur samya mulih
Jèngraga malih ngandika
kabèh sanak-sanak mami
padha dangdana mulih
nganggoa kang sarwa luhung
saduwèk-duwèkira
kurmat pêngantèn kang prapti
kang liningan matur sêndika sêdaya

mêngkana bubar sêdaya
sudagar myang magêrsari
miwah santri ingundhangan
badhe sêlawatan dikir
Kulawirya wus mulih
Jayèngraga maring tajug
asalat wêktu ngasar
lan para santri kang bumi
wusnya bakda kondur malêbèng ing wisma

ningali langêning tilam 
kêlangkung dening rêspati
anilad ing jro rakitnya
ing têngah jinêm seta di
ingapit kanan kering
kang pêpajangan kumêndhung-
kêndhung sri sinampiran
wastra sawarnining kêling
pan sarwendah sarta ganda rum angambar

ya ta wau Jayèngraga
busana akampuh kêling
pêlung panji karungrungan
talêpok banyu mas kuning
inganti langkung apik
kêpuh tundha ngayu apu
amungsêr mêdhok atap
amulu pêksi sulisik
pêngasihe sêsandhungan sêmbulihan

sipat polok anêrampad
seronging cangcutan inggil
kodhok kabêsèt asikat
sacêngkang kesis ing wêntis
mêkar ngongkong amiwir
walêran pêwingkingipun
talibane ingarsa
amèpèd turut malipid
pirid têpung adu mancung papancudan

kêkawêt ambokong sêmar
amathis nora ngalêngkin 
bubuntaring pasingsêtan
anglaring walang wêlori
êkare miwir asri
inèpèk renda mas murub
kunca landhung tri asta
ajèrèng winiru rêmit
ambêdhodhok anglir sandhanging manyura

lancingan cindhe puspita
gubêg pinêrada asri
rinenda kalengkam jênar
akris landhean sinêmi
pêndhok bunton pinodhi
mirah sinêling intên byur
ajamang sungsun tiga
agêlang kana rinukmi
kilat bau anting-anting têbah jaja

badhong sungsun kêbo mênggah
pamêkak garudha kanin
lur-ulur naga karangrang
asumping ron tri rinukmi
karang mêlok hèr thathit
sisir tumanggal intên byur
cundhuk kupon apitan
tinêngah argulo putih
ngudha rema ingure pinara tiga

kumbala têpèn kêtugan 
anggampêng anglir minangsi
wida jênar gêgêbêgan
tuhu bagus Jayèngragi
lir ringgit munggèng kêlir
ingkang garwa èsmu guyu
sasmita mring kang raka
Jayèngraga amaguti
ing liringe ing rayi mèsêm ngandika

sapuluh ta mêngkonoa
jêr nora kêna dèn pikir
Ni Kèn Rarasati sojar
gumujêng anjiwit ririh
pan kirang tigang latri
nudingi pra sêliripun
mèncêp megos Jèngraga
ambakna wong atêtawi
kêthèk oglèng sêranggon ajak-ajakan

ginaguyu guligikan
mring garwa myang para sêlir
Sênu Surat pinaringan
busana kang sarwa rukmi
asinjang cindhe abrit
pinrada mompyor amurub
kinêmbar kalihira
ajamang rukmi susumping
nangga grudha mungkur ngrêm lir mêtarangan

acundhuk mêntul mutyara 
wor podhining garudha sri
akêkalung gêlang kana
kilat bau anting-anting
pamêkak bangkol rukmi
tinarètès ing hèr laut
wida pandhan gêbêgan
tasik sumilak arêsik
kris cêrapang pinatik mirah hèr kêmbang

pan mêngkana ing mêndhapa
salong-salong kang wus prapti
para lurah santri kathah
prapta busana lir nguni
Kulawirya kang prapti
kampuh jingga tabur-tabur
pakonyoh mêmêntahan
alancingan cindhe wilis
pinêrada renda satêbah gubêgan

kris warangka kêndhit ladrang 
landhean cula sinêmi
pêndhok bunton ngunir kawak
èpèk renda klengkam putih
agêlang kana rukmi
anting-anting kilat bau
abadhong agêng dhudhan
sumping puspa krêna rukmi
cundhuk jungkat tinarètès intên mirah

ngudhal rema pupuntiran
tibèng sor walikat gilig
pan akuluk kanigara
biludru cêmêng binlênggi
rukmi pinodhi-podhi
ing mirah intên hèr laut
ngalêpyur amarkata
nyuriga geong sor bali
ginarêbêg rèrèhane wong Kêtandhan

sami basahan sêdaya
dodote awarni-warni
bathik modang cumêngkirang
miwah sêmbagi bang kuning
kopyah kanigara brit
kuning ijo biru wungu
arenda seta jênar
miwah cêlana mawarni
samya ngangge badhong kewala sêdasa

golong sarerehanira 
Kêtandhan tan ana mêncil
angumpul mring Kulawirya
nèng pêndhapa jèjèr linggih
anulya ingkang prapti
Ki Suarja kampuhipun
pan limar baru tigas
asabuk pathola abrit
alancingan cindhe wungu pinêrada

ngumbar kunca nora pangjang
akris landhean sinêmi
rasukan biludru rêkta
balênggèn kancing linincis
kotang putih tulyasri
rema asingsêt ginêlung
kuluk pêthak amayang
ingiring rerehanèki
sawarnine wong kria lir lurahira

samya rasukan sikêpan
basahan akopyah putih
pênganggene warna-warna
bathik atanapi kêling
wus lênggah ing pêndhapi
jinèjèr rerehanipun
nulya Ki Wiradhustha
prêjuritan nyamping bathik
parangrusak barong cinancut sêrigak

lancingan bludru bang rendan 
panji-panji kancing dhasi
abangkol kêncana nagan
nganggar curigan cra Bali
kris landhean sinêmi
kandêlan suasa mancur
wrangka sêmbur timaha
asongkok biludru langking
pan winêngku ing renda mas rurujitan

ingiring rerehanira
para warungan kêlithik
sakèhe kang bukak anyar
kang munggèng rerehanèki
marang Wiradhusthèki
sêdaya pênganggenipun
samya aprajuritan
saduwèk-duwèke sami
bathik lurik sêmbagi kêling mawarna

sêdaya kopyah jangkangan
wus lênggah anèng pêndhapi
tinata rerehanira
nulya Panukma kang prapti
aprêjuritan bugis
arasukan toro landhung
ginggang sêtin lurik bang
cêlana lurik sêtin jring
abêbênting cindhe wilis pinarêmas

pan èpèk bangkol kêncana 
nganggar pêdhang suduk rukmi
dhuwung cinothe ingarsa
bate-bate cara Bugis
akancing mirah abrit
udhêng tabur-tabur wungu
têlakupan pencongan
sêdaya rerehanèki
kang wong jagal pan anggêr bêlantik kewan

sawarnine ngon-ingonan
turangga myang kêbo sapi
wêdhus banyak bèbèk ayam
ingkang samya binêlantik
kabèh rerehanèki
sêdaya pênganggenipun
cara Bugis sêdaya
tan ana ingkang mênèhi
pênganggene undha-usuk ingkang kuat

sêmbagi lurik cêlêpan
wus lênggah anèng pêndhapi
nulya Panamar kang prapta
sarerehanira ngiring
kampuh limar kêtangi
acêlana cindhe kupu
èpèke renda pêthak
ngumbar konca kadung siti
akris ladrang sinêmi pêndhok suasa

rasukan sêmbagi jênar 
corake kêmbang pinêthik
jubah landhung kotang pêthak
kancing kotang mirah abrit
srêban seta tulyasri
rinenda taptapan bagus
kuluk mantalsêtop bang
têsbèhnya akik sinampir
para tandho kang ngiring rerehanira

samya srêban bêbasahan
mawarna bathik sêmbagi
sutra kêling sasênêngnya
wus lênggah anèng pêndhapi
tinub rerehanèki
nulya ingkang sami rawuh
para jadhug sudagar
sarênti praptaning gili
jor-jinoran pênganggene murub mumpyar

ing sêcara-caranira 
kêdah ngangkah angungkuli
bêbêd myang kulambinira
sabuk lan ikêtirèki
pan ungkul-ingungkuli
kêris kang nyuriga têlu
êmase tua-tua
wong tua nom limrah sami
ting prêngangah pêndhoke mas munggah ganja

ngalêmpak sami sudagar
pak Rajiah ingkang prapti
angêtog pênganggenira
dènira ngangge mênèhi
sobanlah nyampingnèki
sabuk mas tinali datu
klambi jubah rante mas
ngunir bosok masirèki
arangkêpan kotang sikêpan mur pêthak

akancing êrus barlean
asêrban pêthak ginôdhi
pinalipit ing rante mas
anyothe golok rinukmi
tinarètès hèr gêni
barlian pinasang batu
cêripu bêlongsong mas
cingak kang samya ningali
kang alungguh angingsêri pak Rajiah

kang ragi têbah gènira 
Ki Murtala abibisik
lan rowang kiwa têngênya
eram samya guguyoni
nora jamak kiai
angêtog pênganggenipun
beda wingining ika
saiki lagi nêmêni
nora kaprah pênganggone wong sêdesa

anulya wau kang prapta
para bagor sêdayèki
Cêrmasana Widiguna
samya rapèk kunca kalih
polèng sutra sêmbagi
limar pêlangi myang pêlung
lancingan panja-panja
gêlang kilat bau anting-
anting sumping jamang samya têtêkêsan

abêbadhong susun tiga
kris pêndhok landhean rukmi
kang miskin jamang sumpingnya
walulang pinrada apik
anulya ingkang prapti
panêgar busananipun
bêbêdan boborehan
sumping krang mêlok mêlathi
ikêt rendan jêplakan samya giligan

pênganggene warna-warna 
bathik lurik miwah kêling
kathah kang nganggo cêrapang
punika rerehanèki
panêgar dhalang gêndhing
niaga kumpulanipun
tunggil rerehanira
karèh maring Jayèngragi
pan wus pêpak sêdaya anèng pêndhapa

anulya wontên kang prapta
satunggil santri Nuripin
kampuh pêlung podhang-podhang
anyuriga cêrapang tri
kalung kêlewang krêbin
drêbos anyêngkêlit pistul
pêdhang suduk inganggar
pêdhang kra loke ngajrihi
mawi wêdhung gêndhewa anggendhong panah

arit bapang sinêngkêlang
golok pangot sinangkêlit
tamèng towok landheanya
warêgu winêgig abrit
kêthu koncèrirèki
ngêlèwèr lir umbul-umbul
panjang kasrah ing lêmah
pupur kuning borèh kuning
brêngos wulu lutung panjange satêbah

wus prapta anèng panirat 
kagyat kang sama ningali
Nuripin pênganggenira
Kulawirya animbali
marenea Nuripin
sêdhela sun arsa wêruh
Nuripin sigra mara
krengkangan tan bisa dhiri
pan kakèhan pêrabot abot kêliwat

ngadêg-ngadêg nora bisa
kangelan solahirèki
ginaguyu ing wong kathah
jalwèstri suka ningali
Kulawirya ngling nuding
sarwi kêpingkêl gumuyu
wong ro glis tulungana
pèn bisa ngadêg Nuripin
tinulungan wong roro jagani sama

gya prapta ingarsanira
Kulawirya gumujêng ling
dene ambarêngkut sira
kaya canthelan sirèki
dene sarwa mêpêki
kaya wong dodolan dudu
jêg kaya wong nyênyêlang
jêg kaya wong dèn titipi
matur raosipun lir dipun pilara

kêrsane putra paduka 
ajêng mopo kaula jrih
gih pintên-pintên kinarsan
pinaring sih kaulalit
Kulawirya nganthuki
kaprie manèh sirèku
lan aku titip pêdhang
Jêpan gawanên Nuripin
Ki Nuripin anêbut astagapirullah

dospundi dènya ambêkta
kawratan tan sagêd osik
Kulawirya latah-latah
sêngkêlitên bae bêcik
matur sampun tan kenging
langkung kêncêng lambungipun
ah ora sêdhêng pisan
mêngko ngong bênakne ugi
sinêngkêlangakên Nuripin braokan

akêncêng sêrêt pinêksa 
Nuripin ajêlih-jêlih
kêsingsêtên wêtêngira
nyongat pêdhang sinêngkêlit
cêgèh mlênthèt bathithit
ambêkane kêmpas-kêmpus
Kulawirya lingira
sisan cèrètku Nuripin
gawakêna ngling Nuripin Allah tobat

gêr ginuyu ing wong kathah
guyu wêlas mring Nuripin
ngling malih wis maronoa
nèng panirat gonmu malih
matur tan sagêd inggih
ingriki kemawon sampun
sampun tan sagêd obah
yèn obah lir dèn gendholi
samya suka sakèh kang anèng pêndhapa

miwah parèstri kang prapta
tua nom myang rare cilik
sarwendah busananira
samya mrih amêncil bêcik
jor-jinor sor duk wingi
mangka mubru abra murub
jalu èstri sêdaya
pêpak tan ana kang kari
ingkang samya badhe amapag pêngantyan

anulya Ki Jayèngraga 
mijil sing dalêmirèki
ingiring Sênu gus Surat
ngampil pawohan sês wangi
lir hyang-hyang mungging tulis
ingapit pêpatahipun
obah kang nèng pêndhapa
mingsêd trêpsila alinggih
Jayèngraga lênggah têngahing jejeran

wus tata dènira lênggah
Jèngraga umatur aris
mring kang paman sêdayanya
punapa sampun kang prapti
kang pra paman nauri
layake bae ia wus
dene tan manèh prapta
kang putra nauri inggih
nulya angandika marang Sênu Surat

wadonan konên umangkat
sêdaya aywana kari
kang liningan sigra mentar
malbèng dalêm andhawuhi
mring Ni Kèn Rarasati
parèstri kinèn rumuhun
anulya ingacaran
sêdaya umatur inggih
nulya bodhol gumarudug lampahira

sawuse para wadonan 
Jayèngraga ngacarani
sumangga paman umangkat
nulya bodhol sêdayèki
sagolonganirèki
tan ana sêlayèng laku
sakèhe kang lumampah
tan ana kusut sawiji
lir sinuntak donyane wong Wanamarta

parèstri kang anèng ngarsa
prapta dalême Jèngwèsthi
kang wingking lagya umangkat
srining busana sarwa di
tanak kang aningali
sêdhusun myang prapatipun
jalwèstri abusêkan
nèng pêlatar mangu pipit
langkung suka ningali para busana

kasorotan ing suryandhap
ting pêncorong ngujwalani
miwah mompyoring pênganggya
lir sêkar sêtaman asri
mêngkana Jayèngwèsthi
lênggah ing pêndhapanipun
akampuh latar pêthak
sawat lar sêmèn têritis
rasukan bêludru ijêm kotang pêthak

akancing jaja tajugan 
cêlana bêludru langking
rinenda mas rurujitan
pêningsêt kalengkam kuning
dhuwung tinatur rênggi
akuluk pêthak sumunu
kang wus nèng ngarsanira
Ki Jumêna lan Sêbagi
ki pêngulu Basarodin sakêtibnya

Ki Nursukidin kêlawan
Talabodin murid Jaki
lan mêrêbot Pranaita
pra sudagar magêrsari
lan para lurah santri
golong sarerehanipun
samya mrabot sêdaya
wau ta kang para èstri
ingkang samya amapag prapta sêdaya

anulya kang rayi prapta 
sarerehanira sami
kang raka mèsêm ngandika
di mrene yayi alinggih
sêdarum ingkang prapti
ingacaranan alungguh
tata têpung akapang
sagogolonganirèki
wusnya tata sinugata ing pawohan

Amadasra Amadiman
katêlu ki santri Luci
angatag sinomanira
mring pawon ngusung kêndhuri
sêkul nèng panjang giri
sarta lan rampadanipun
miwah ancak saradan
langkung wrat gotong pat sami
lawan kêndhi myang karoso tapak dara

tan pae sajroning wisma
wêrata dènya ngladèni
ambêng pan samya rinampad
wus tinanyakakên sami
nulya sami wêwanting
ingkang tuturuh wiwisuh
wênèh angumbah tangan
kang ngloroni amapati
kang moloni ngrolasi saambêngira

nyêlawèni saambêngnya 
kumpul samya santri alit
adan lêkas samya nadhah
rame swarane kang bukti
samya pikantuknèki
antaranira wus dangu
nutug dènya anadhah
wus lorod ambêng cinarik
pan binagi wêrata dènyandum bêrkat

sinarangan tapak dara
santri Luci anênggani
mring santri alit supaya
ywana rusuh Luci angling
bocah dêlêngên iki
sarwi ngagagi gêgêbug
sapa marahi gêdrah
rusuh pêsthi ngong gêbugi
iku ana sing rada gêdhe Si Saja

Si Jenal Conal Si Sawa
dadya tindhihe raryalit
lo aja na rurusuhan
mêsthi makan pukul iki
adat rusuh Si Joprit
lah wis dumên bêrêkatmu
sing gêdheku anduma
sarta dèn ungkuli gitik
santri tua mèsêm myat Luci tingkahnya

santri cilik andum bêrkat 
bocah papat kang nuani
andum bêrkat padha bocah
kiwa têngêne wak-uwik
amèk iwak pribadi
ana kang ngling aku durung
rare nora sêranta
iri mèt iwak pribadi
ting sarewot tan asuwe rêrêbutan

sêrakah cêngkah-cinêngkah
kacawuk cangkême jêmpling
pisuh-pinisuh tabokan
pyukan sêga srundèng ragi
Ki Luci jêlah-jêlih
gêbuge pijêr anggathung
apa ta jêr ku apa
wis adat têmên yèn joris
hus hus ko tak rangkèt kongsi modar-modar

tan dèn prêduli ing kathah
anggêdrah pating jalêrit
akapyukan sêkul ulam
gêlaprut ki santri Luci
lunga sarwi misuhi
kênèng tulah edan taun
ginuyu santri kathah
jèh salah gawe Si Luci
dhèwèke ya anglakoni dadi bocah

ing pêndhapa wus luaran 
ing wisma kang lagya bukti
Mongraga lan ingkang garwa
Turida lan Rarasati
kêmbul sarêng abukti
myang pra wadonan sêdarum
samya anadhah eca
Mongraga tan pantuk bukti
yèn cêlakan lan èstri tan pati rêna

wus nutug dènira nadhah
sêdaya luaran bukti
cinarikan andum bêrkat
binagi sampun wêradin
bêrkat sinung pêmburi
wus rêrêp sêdayanipun
wau Ni Rarasatya
umatur ing raka aris
kang punika bok ayu lampah kaula

anuwun sang pinangantyan 
pêngundhuh kaula mugi
ing kêrsa linggar mêngetan
bêkti kaula ngurmati
Ni Turida nauri
ya yayi manira matur
marang sang pinangantyan
nulya nêmbah matur aris
pan punika aturipun ri paduka

nuwun ing sang sêkalihan
pêngundhuhipun ngurmati
wilujêngipun paduka
sira Ki Sèh Amongragi
nauri rum amanis
inggih punapa sêkayun
nulya kang rayi prapta
Jayèngwèsthi angaturi
mring kang raka umangkat têdhak mêngetan

Sèh Mongraga lon lingira
pan inggih sumangga yayi
nulya parèstri sêdaya
bodhol sing wisma umijil
sira Sèh Amongragi
jumênêng lan garwanipun
mêksih busananira
tan ewah kadya duk panggih
gya umangkat sang ro akêkanthèn asta

miranti pacaranira 
songsong jajaran wus rakit
santri ingkang sêlawatan
kalimah kalih trêbang tri
sêdaya kang umiring
ngrahabi sauranipun
gumuruh rêmpêg tiga
la ilaha ilalahi
Muhammad rasululah Allah Allah

ingkang narêbang titiga
Jamal Jamil Jalalodin
sarwi singir ing gambyongan
santri sêlawe prah singir
kapyarsa langkung asri
lêlagone sêkar gadhung
wit badatlana pi rab
bingit ngatil kamari
sinauran ing la ilaha ilalah

Muhammadu 'rasululah
Allah-Allah sêdayèki
kêlangkung sêmoanira
miwah kang samya ningali
jibêg jêjêl apipit
prapat manca limanipun
wus ngêrti wartinira
yèn pêngantyane jêng kyai
putra ari angundhuh mantu sêdaya

dadya ngarak sabên dina 
mêngkana pêngrungunèki
milambyuk nononton samya
jalwèstri myang rare alit
samya suka ningali
mring kang samya mubra-mubru
miwah kang para wirya
tuwin ningali pêngantin
cahyanira sumilak kadi sêsangka

wau ta ing lampahira
Jayèngraga ambagusi
lumampah anèng ing têngah
dèn iring pra bagor sigit
lir pendah wayang klithik
aborèh kuning sumunu
sondhèr kunca kangian
miwir kadya bêksa rangin
lampahira anggambuh nèng Jayèngragan

tan dangu nulya rawuh
ingkang ngiring kèndêl anèng tarub
mêksih ngadêg adhêkêt jèjèr apipit
têpung gêlang sarwi ngantu
sêlawatan salin lagon

asrakal sajakipun
ya nabi salam ngalèk ya Rasul
salam ngalaeka ya habib salami
ngalaeka salawatu
lahi ngaleka mêngkono

ganti sauranipun 
apan la ilalah lahu
Muhammad rasulullah asrakalbadri
ngalena pachtapat minhul
buduru misla husniko

mara na katu
ya wajha sururi anta samsu
anta badru anta nuru pokanuri
anta iksiru wa ghalu
anta misbahusuduro

wau ta ingkang rawuh
lajêng tumamèng jro wismanipun
lênggah têngah pajangan kang sineta di
kadi duk pêpanggihipun
patêmbayaning patêmon

jalwèstri sêdayèku
wus tata dènira sami lungguh
miwah ingkang sêlawatan para santri
asrakalira gya suwuk
sêdaya wus sami lunggoh

anèng pêndhapa têpung 
jèjèr dhêdhêkêtan adu dhêngkul
kyai êmban Kêrtiraga anjêjêgi
ngatag kasinomanipun
ngladèni pawohan rokok

sinaoskên ingayun
epok gembol wêr tapsirihipun
bokor panjang ilang winungkus wêradin
sêdaya wus nginang udud
ting kalêmpor wênèh nocoh

sarta wedang wus cukup
nulya sugata kêndhuri mêtu
pêngajêng ambêng sêkul nèng panjang giri
sarta lan rampadanipun
nulya ancak kang ginotong

gotong pat angêndhukur
rolas ambêng pinasang barêngkut
jabèng jro wus wêradin lêladènèki
Jèngraga nanyakên wuwus
suawi sami tuturoh

nulya sami wiwisuh
wijik wanting ngumbah tanganipun
adan lêkas sêdaya sami abukti
ulam ingkang wutuh-wutuh
bêkakak wêdhus lan opor

bêsngèk pitik bêtutu 
sabên ambêng ulame kang wutuh
kang ngalihi mapati kang nyêpuluhi
wradin jangan bècèk wêdhus
samya jang takir gêdêbog

kang nadhah sami thêkul
andêngèngèk kudhi kongsi wungkuk
nora ketang saking kilèn mêntas bukti
tur sami anutug tuwuk
prandene mêksih aserop

mêngkana pan wus dangu
dènira sami nadhah anutug
aluaran sêdaya kang sami bukti
kêndhuri gya kinèn ngêdum
wus wêrata kinaroso

santri raryalit kumpul
wus dèn kêlumuhi sring sok rusuh
pinisah lan santri tua sakêndhuri
anèng sêjabaning tarub
rusuhe nora kêpagol

luaran sêdaya wus 
ing jro dalêm sira sang linuhung
ingaturan tuturuh mring Rarasati
kapat samya nadhah kêmbul
sêdaya nulya wiwisoh

dan lêkas bukti wau
sêkathahe parèstri sêdarum
pan sakantuk dènira sami abukti
Amongraga tan pakantuk
tyasira tansah arikoh

cêcêlakan pra arum
sajroning galih tan mawi sukur
yèn ta sampun kapopohan pinangantin
tan bêtah saênyèk lungguh
saking kal donya wus lunggoh

namung nimbangi tanduk
sarat ngecani sêsaminipun
angsal limang kêpêl atobe drêwili
daya gêdhea kang puluk
kêpêle sajaha tepos

sawarni ulamipun 
nanging tan ana ingkang dinumuk
amung paru kang ginigit sacuil thil
adangu angantu-antu
pra ri lungiding pasêmon

Rarasati agupuh
maring raka ngaturi tuturuh
Sèh Mongraga sigra dènira wêwanting
kang garwa nuruh ing kakung
sêdaya kang para wadon

nulya sami wiwisuh
ambêng cinarik binagi gupuh
binêrkatan wêradin kang para èstri
sinungkên ing rencangipun
sêdaya samya gegendhong

linorod ambêngipun
panjang piring rampadan ingundur
saji dhêdharan sumaji anèng ngarsi
sarta lan patheanipun
mêmanisane nèng tenong

wusnya mêngkana wau
Jayèngraga nèng pêndhapanipun
angandika sêdaya mring para santri
prayoga bubar karuhun
rêbut ngabêkti Hyang Manon

mahrib aywa kêsusu 
yèn wus bakda ngisa bae wangsul
kang liningan sêdaya kang para santri
sudagar lan magêrsantun
tur sêndika nulya bodhol

jabèng jro èstri jalu
sêsarêngan sowang-sowang mantuk
raka lawan para paman datan mulih
kêlawan kyai pêngulu
kêlawan kang para bagor

Jèngraga malih muwus
Jamal Jamil dèn kêparèng ngayun
kang sinung ling gupuh marêk anèng ngarsi
Jèngraga bibisik muwus
sun jaluk gunamu roro

wurukên Surat Sênu
Widiguna Cêrmasana iku
ngèlmu pangeraman mangunah ripangi
warahana kang sumurup
mangsa bodhoa wong roro

mrih gawok kang andulu 
apa kang dadi adi-adimu
ia wurukêna mring wong papat iki
sira sun dadak gunamu
kanggo sêlawatan mêngko

Jamal Jamil umatur
botên sagêd kaula wong busuk
kaping kalih ajrih rakanta mênawi
dados ing dudukanipun
mring kula kaula wêdos

Jèngraga naur wuwus
aja susah ya mêngko ngong munjuk
mring bêndaranira kangmas Amongragi
pan iku karêpku pêrlu
mrih suka sanak tua nom

sun ngalap bêrkahipun
mring kakang mas Mongraga kang luhung
sira kang minangka wêwakil sayêkti
Jamal Jamil lon umatur
yèn mêkatên gih kemawon

sêndika ing sakayun
Jèngraga ngling èh ya Surat Sênu
Widiguna Cêrmasana aywa kari
anggugurua sirèku
marang Jamal Jamil kono

kang sinung ling umatur 
nuwun sêndika kêlangkung sukur
angling malih wis mianga wismanèki
Widiguna bae kumpul
anutug lèhmu jêjandhon

Ki Jamal Jamil sampun
samya mundur maring wismanipun
Widiguna mêngkana surya wus nitih
ing acala manjing surup
mahrib nulya sakèhing wong

ge-age dènya wêktu
mring patirtan ngambil toya wulu
ting kêrapyuk ngumbah tangan wisuh sikil
kang kêkêmu lagya raup
swarane pating salêmprot

Jèngraga wusnya cucul
siram suci angiras wus wulu
ngrasuk pêsalatan anggampar mring masjid
masjide piambakipun
nulya santri adan gupoh

sêdaya tan acucul
lajêng kewala lajêng awêktu
Jayèngwèsthi wau ingkang angimami
kang rayi pra paman makmum
myang santri samoting suro

ya ta kyai pêngulu 
nèng pêndhapa dènira awêktu
sarerehanira kang sami makmumi
sêsisih kilèn gènipun
sêsisih wetan pra bagor

Jèngwèsthi dènya pêrlu
sawusing patekah suratipun
kulya ayu dene rêkangat kang akir
sawusing patekahipun
ida ja-a kang winaos

tan pae lan pêngulu
wêwacane surat kulya ayu
lawan ida ja-a wêwacan yèn mahrib
Sèh Mongraga dènya wêktu
angimami para wadon

gandhok kilèn gènipun
langkung pasekat wêwacanipun
dhasar swaranira êmpuk rum amanis
sêdhêng sajake anganyut
kang makmum samya sumêdhot

sami wêwacanipun 
sawusing patekah kulya ayu
ida ja-a wusing patekah kang akir
praptèng tahyat akiripun
iptitahira wus manggon

nulya salam bakda wus
pupujian lêlagon swara rum
binarungan parèstri angasih-asih
lir rêbab suling calêmpung
gambang tan mawi kêndhang gong

omelog rarasipun
langkung rahab sêdaya kang makmum
lêlagone swara èstri langkung asri
sarwa lagon dikiripun
wusnya dikir dodonga lon

wus donga limang wêktu
imam ngijab asalam ngalekum
angabuli ngalekum salam parèstri
samya sunat bakdanipun
wusing sunat sami ngaos

muhadam sarêng guyub
ting carêngkling swarèstri anganyut
Tambangraras Turida lan Rarasati
datan tumut ngaji amung
sunat wabin kang kinaot

Mongraga dènya kasud 
sunat wabin nêm rêkangatipun
tigang salam sawusing bakda anuli
tangat kiparat tawajuh
kalih salam bakda manggon

amapanakên junun
pasang wirid isbandiahipun
satariah jalalah barjah amupid
pratingkahe timpuh wiung
tyas napas kêncêng tan dhompo

nulya cul dikiripun
lapal la mujuda ilalahu
kang pinusthi datu wajibulwujudi
winih napi isbatipun
pinatu tyas wus anggathok

angguyêr kêpala nut
ubêding napi lan isbatipun
derah ing lam kang akir wit pusêrnèki
tinarik ngèri mindhuwur
lapal ilaha angengo

nganan pundhak kang luhur 
anglêrêsi lapal ila nêngguh
pênjajahe kang dria mring napi gaib
ilalah isbat gaibu
ing susu kiwa kang ngisor

nakirahe wus brukut
lapal la ilaha ilalahu
winot sèkêt kalimah sênapas nênggih
sênapas malih motipun
ilalah tri atus manggon

anulya lapal hu hu
sênapas landhung winotan sèwu
pêmancade tyas lêpas lantaran dikir
kewala mung wrananipun
muni wus tan ana raos

wus wênang sêdayèku
nadyan a a e e i i u u,
sêpadhane sadhengah-dhengah kang uni
unine puniku suwung
sami lawan orong-orong

ing sanalika ngriku
coploking satu lan rimbagipun
dhewe-dhewe badan budine tan tunggil
nis mikrad suhul panakul
badan kantun lir gêlodhog

tinilar lagya kalbu 
yêktining napi puniku suwung
komplang nyênyêd jamaning mutêlak haib
wus tan ana dharat laut
padhang pêtêng wus kawios

pan amung ingkang mojud
wahya jatmika jroning gaibu
pan ing kono suhule dènira mupid
tan pae-pinae jumbuh
nora siji nora roro

wus tarki gya tanajul
mudhun sing wahya jatmika ngriku
aningali tan lawan netranirèki
dating Hyang Kang Maha Luhur
patang prêkara ing kono

sipat jalal gaibu
jamal kamal kahar gaibipun
wusnya mijil saking gaib dènya mupid
wiwit beda jinisipun
Gusti lan kaula rêko

dating Gusti puniku 
jalal kamal jalal kahar nêngguh
sipating kaula pan akadiati
wahdat wakidiatipun
alam arwah adsam mêngko

misal insan kamilu
bedaning Gusti lan kaulèku
yêkti beda ingriku lawan ingriki
kêjaba kang wus linuhung
pratamèng kawroh kang wus wroh

sawusira aluyut
lir antigan tumiba ing watu
pan kumêprah tyasira kagyat tan sipi
tumitah ing jamanipun
araling kula katonton

luaran dènya suhul
angaringakên sênapas landhung
mot saklimah la ilaha ilalahi
nulya andodonga sukur
sawusnya gya adan gupoh

panjinging ngisa wêktu
wusnya parèstri sunat sêdarum
nuli kamat Mongraga pêrlu ngimami
wusing patekah suratun
ina anjalna winaos

watini akiripun 
praptèng tahyat awal akiripun
nulya salam awal akir bakda nuli
pupujian kadya wau
adikir donga Hyang Manon

sawusnya gya para rum
sunat bakdiatan sêdaya wus
sunat minal witri rakangatal witri
wus pêragat sunatipun
sêsalaman samya wadon

anulya sami mundur
saking gandhok maring dalêm agung
kantun Ni Kèn Tambangraras lan Mongragi
anjênakên dènya kasud
sami mupidira karo

kang salat anèng tajug
bakda lagya pupujianipun
kang sêmbahyang nèng pêndhapa lagya dikir
sauran kang anèng tajug
samya rahabe bêbyanton

myang kiwa têngênipun
ing jawi lèr kilèn wetanipun
ingkang cêlak ragi têbah pan kapyarsi
arame swaranya umyung
mêwahi srining rurungon

wanci ngisa bakda wus 
Jayèngwèsthi Jèngraga gya mudhun
saking salat sami pinarak pêndhapi
tan ewah lênggah lir wau
myang pêngulu tata lunggoh

Jayèngraga angrasuk
busana kadya duk siangipun
namung salin kuluk kanigara bêrci
asusumping cundhuk mêntul
tumanggal tarètès abyor

lênggah pêndhapanipun
wetane kang raka dènya lungguh
tan adangu kang winêling samya prapti
sudagar jalwèstrinipun
santri magêrsari mring jro

kêdhik ingkang tan rawuh
kathah kang sami prapta malêbu
sabab wus samya myarsa warta ing mangkin
Jayèngraga kêrsanipun
kêsukan-sukan ing mêngko

andhèr pêndhapa têpung 
tan kêliru gyaning urutipun
wus miranti sagogolonganirèki
wus pêpak sêdayanipun
Jèngraga ngandika alon

èh Nuripin sirèku
Si Surat Sênu wèhna si biung
bocah roro iku konên mêmaèsi
kêmbaran pêrabotipun
ingkang sarwa di kinaot

sarta lan sajènipun
lan malih mundhuta trêbang wolu
sanga lan trêbangku pundhutên dèn aglis
kêndhang loro angklung pitu
kang liningan mentar gupoh

angirid Surat Sênu
wus sinungkên Ni Cerong kang biung
dhinawuhan kêrsane Ki Jayèngragi
nyai Cerong wus sumurup
ngaturi Ni Daya gupoh

Nuripin mundur mêtu
mundhut têrbang kêndhang lawan angklung
tan adangu kang pinundhut katur ngarsi
myang trêbang pribadinipun
agême si macan garong

datan antara wau 
Jêng Kyai Bayipanurta rawuh
lawan ingkang garwa sakucumbinèki
êting gêlas agêng ngayun
santri Luci sisinggah wong

byak mire samya takut
kang lênggah sêdaya sarêng mudhun
ki pêngulu repot tan rikat ngudhuni
jêng kyai ngling wis ywa mudhun
krengkangan têmên arikoh

kablêndhêrên wêtêngmu
dene kanti sêngguran napasmu
wis linggiha bae sira Basarodin
kang myarsa sami gumuyu
mring pêngulu repot rikoh

lajêng kewala masuk
maring dalêm yun panggih lan mantu
Sèh Mongraga lan garwa mêthuk nèng ngarsi
nulya samya tata lungguh
mingsêr mire kang pra wadon

Sèh Amongraga gupuh 
atur salam mring jêng kyai wau
Kyai Bayi agêpah salamirèki
Ni Kèn Tambangraras ngujung
mring rama ibu wotsinom

Ni Malarsih andulu
mring kang putra tuwin ingkang mantu
sakamantyanira ring putra lir mimi
pêndugining tyas kang ibu
kadya wus asmaraning don

sêdaya ingkang parèstri
pan samya gawok tumingal
marang sang ro pinangantèn
cahyanya apindha wulan
sunarira tumeja
awingit jatmika ruruh
tajêm sêmune olia

Ki Bayi ngandika aris
anakmas Sèh Amongraga
punapa kêrsaa mangke
ningali dikir singiran
kang putra lon turira
kewala kaula kantun
ningali saking jro wisma

paduka prayogi mijil 
ningali ripangi Karang
pun Jamal Jamil ing mangke
mêdalkên pêngunahira
ingkang kêlawan sunat
pan kathah pigunanipun
sakêrsanta tan kacuan

Ki Bayi gumujêng ngikik
kula mung myarsa pawarta
pun santri Luci kang ngomong
yèn pun Jamal Jamil sarwa
sagêd rêrekan guna
gabusan ripanginipun
anggawokakên wong kathah

kang putra umatur inggih
sayêktos sagêd pun Jamal
Jamil duk mêksih nèng kilèn
pangapuntên sapunika
mênawi salong ical
kang rama gumujêng muwus
kintêne mangsa icala

yèn mêkotên kula mijil
mring pêndhapa yun uninga
pun Jamal Jamil rekane
kang putra matur sumangga
ngandika mring kang garwa
yayi sira yèn yun dulu
umiringa ibu rama

ningali Si Jamal Jamil 
ripangi anèng pêndhapa
kang ramebu lon dêlinge
payo rara Tambangraras
sirèku kinalilan
sang ayu tyasnya kapenyut
myat wong ripangi angojrat

dhasar linilan ing laki
wêwah kinêrsan bu rama
kêlangkung dhangan kêrsane
lagya mingsêd padanira
kêrsa andhèrèk rama
sêkala tyase sumênut
rumaos kapurbèng pria

sang rêtna osiking galih
ya talah karêping hawa
ngarad kaluputan ingong
angrusak sangkribing kênya
anganyag wong jêlanah
dastu ngong ngwang tanpa urus
amêdhot talêring nalar

mujadah sabil anggalih
ya Allah astagpirulah
sanalika lêjar tyase
angêkêr nitya kang timpang
tan labêt kawistara
pulih liringe lir wau
alon umatur ing rama

ramebu kaula naming 
ningali ngriki kewala
kang rama mèsêm liringe
anyathêt jroning wêrdaya
ningali mring kang putra
ngandika lah ya wis sukur
ngong priangga lan bunira

Ki Bayi anulya mijil
kêlawan kang garwa putra
Turida Rarasatine
jêng kyai praptèng pêndhapa
mingsêr sêdayanira
lênggah nèng kêlasa batu
garwa putra nèng wurinya

ing pêndhapa wus miranti
dupa sêsajèn mawarna
pêpak sêdaya bon-abon
Kiai Bayipanurta
ingayap santri kathah
nyamping kêling limar biru
pêningsête jingga mangsa

rasukan jubah sêmbagi
dadu corak kayu anyang
kotang putih rus kancinge
golok balongsong suasa
pan têsbèhira mêrjan
dhêsthar bathik Arab alus
kuluk bathokan pencengan

Ki Bayi ngandika aris 
marang putra kalihira
apa wus pêpak sajène
yèn uwis padha samêkta
prayogane lêkasa
pan manira arsa wêruh
ripangine Jamil Jamal

putra kalih matur aris
pan inggih sampun sêdaya
tan wontên kang dipun antos
lah ya wis mara bismilah
Jèngwèsthi Jayèngraga
ngatag lurah santri gupuh
kang samya nyandhak tarêbang

Jayèngwèsthi Jayèngragi
gus Arpani Amadasra
gus Jamjani lan Jalalèn
gus Dawud Nurjani Nurya
kêlawan gus Murtaja
kang angklung santri pipitu
kang angêndhang Tunjangkara

lan Gandasana anuli
santri kang bawa narêbang
lêkas maca sêlawate
bawa singir sajak Jawa
lêlagon sêkar lêmpang
anglik wong sêsanga barung
swara mor gêng alit raras

la ilaha ilalahi 
Muhammadun rasululah
nulya sinauran ing kyèh
gumuruh sru swara rampak
trêbang sanga jêguran
sarta kêndhange angguguk
sêsêg anduduk ing kêndhang

pangroking angklung gêtrêri
anggobyog trêbang sêsanga
wor swara rug santri kabèh
trêbange kêmpyang akipyah
lah kêndhang atampelan
imbal bêm gêdhug asêguk
angklung sêngkrak bêbagenan

plak blang plak blang pong ping pong bring
bêm pungpung pêk dhêng dhung dhung gyag
thung plêk thung plêk pyak klur klur thèr
thur klung klung krak crir cir pyang pyang
kloklir byêng dhrêng thur thur brang
brang pêp pêp bah bah gur bah gur
tong ting tong grug byêng grung grung brang

gênturan gumuruh atri 
kontrag wong sêdêsa pisan
kumêrud bêbantu nonton
mring prapat manca limanya
jalwèstri kèh kang prapta
jêjêl ing tarub sumênuh
kang ningali rêbut papan

raryalit pating jalêrit
kapipit uyêl-uyêlan
dhêsêk-dhinêsêk rêbut gon
ingarah-arah wus tata
bêrkate samya dènya
mêngkana dènira talu
wus dangu antaranira

nulya suwuk ingkang singir
maca sêlawat wong kathah
kaping tiga samya rèrèn
gupuh ki ban Kêrtiraga
angatag kasinoman
Nuripin Jalalodin wus
angirid lêladènira

patean tenongan ngarsi
pawingking tlam myang dhudhulang
wus pinêrnah saurute
Jêng Kyai Bayipanurta
piambak sinaosan
Malarsih lan putra mantu
wus sinaosan patean

wêradin sêdayanèki 
ngalihi nigani miwah
kang mapati sêkathahe
nulya dhêdharan mangarsa
tan pae petangira
rampung lêladosanipun
Ki Bayi alon ngandika

lah payo nak putu mami
bismilah padha krana'llah
tamba kasatan sakèhe
sasênêngira priangga
sêdaya tur sêndika
samya dhêdharan myang nginum
suka rêna ting kêcupah

kang nèng wisma Sèh Mongragi
lan kang garwa Tambangraras
linadèn sêsaosane
di-adi dharan mawarna
Cênthini tansèng ngarsa
Sèh Mongraga ris amuwus
ya yayi sira kantuna

manirarsa manjing masjid
panêpèn tajug pungkuran
Tambangraras ris ature
kaula lamun kêlilan
mung tumutur paduka
kang raka mèsêm lingnya rum
ya sukur alkamdu lilah

nulya kang rayi kinanthi 
cèthi Cênthini tan têbah
nèng wuri angampil rukoh
sang ro wus prapta ing langgar
anjujug ing patirtan
Tambangraras Cênthini wus
ngalap toyastuti samya

sawusira asusuci
sira Ki Sèh Amongraga
masuk ing langgar panêpèn
wus sunat wulu tahyatal
masjidi nulya tangat
tasbih rolas rêkangatu
nêm salam usalinira

pinarêng niat lan têkbir
wiwit usali tangatan
têsbihi rakangatine
lilahi tangala Allah
hu akbar kabiran wal
kamdu lilahi kasirun
wa subkana'llah bukratan

wa asilan nulya malih
ini wajahtu wajhial
liladi pataras rêke
samawati wala arla
hanipan wamusliman
wa mahyaya wa mamatu
ana minal musrikina

sawusing wajah kang lirih 
maca tasbih ping limalas
sadèrènge patekahe
lapaling tasbèh punika
awale ping limalas
subkanalahi walkamdu
lilahi wa la ilaha

ilalah hu Allah nênggih
hu akbar la kola wa la
kuata ila bilahèl
ngaliyilngalim anulya
lirih maca patekah
 ipun
tasbèh malih ping sêdasa

arukuk sawusing têkbir
maca tasbih ping sêdasa
nulya iktidal adêge
sami Allahu kuliman
kang midahu rabana
tasbih malih ping sêpuluh
gya sujud wusing takbirnya

ping sêdasa maca tasbih
sêtangine sujudira
lungguh sawusing takbire
maca tasbih ping sêdasa
sujud malih sêdasa
ngadêg wusing têkbiripun
maca tasbih ping limalas

sawusing patekah malih 
maca tasbih ping sêdasa
rukuk ping sêdasa malèh
iktidal malih sêdasa
sujud tasbih sêdasa
lungguh tasbih ping sêpuluh
sujud malih ping sêdasa

nulya lungguh tahyat sarwi
iptitah lan tumaninah
gya salam nganan ngerine
tasbih ing dalêm sêsalam
ingetung kathahira
apan satus limang puluh
gumulung rolas rêkangat

ing dalêm nêm salam nênggih
gunggung sêdaya têsbihnya
sangang atus ing kathahe
tan pae lan ingkang garwa
sami atasbih tangat
tuwin Cênthini kadyèku
tangat tasbih ing palilah

langkung nikmatirèng galih 
makmum tangat mring Mongraga
antara dangu salate
wus praptèng rolas rêkangat
tahyat akir iptitah
wusing bakda salam laju
tatrap junun wiridira

rinakit pasanging dikir
satariah isbandiah
barjah jalalah suhule
tinokidkên mring makripat
pêmancade maring kak
dêdalan tarki tanajul
layaping panaul pana

wus lanyah lantaran dikir
singsale nora rêkasa
kêjêb liêpe wus lobok
mêngkana Sèh Amongraga
wus coplok angganira
mingkup tan rênggang sêrambut
munthu tanpa ambu rasa

gumaluntung lir kaywaking
badane wus tanpa karya
padha lawan rèmèh-rèmèh
muni lir unining wungwang
wus dhewe dhèwèkira
nora pisah nora kumpul
mulya nèng jaman ênêngan

luyuting wilayat gaib 
tan kêna kinaya apa
kang mêngkono kang wus jumboh
panane ahli olia
Mongraga Tambangraras
katri cèthi Cênthini wus
kasud masuk dènya bengat

sang ro katri lan Cênthini
gumuling linèng layapan
dadya saujur-ujure
kang samya nikmat ing pana
suhulira maring Hyang
kajênêkan dènya kantu
ya ta kang anèng pêndhapa

sapêngkêrira Mongragi
pan wus angsal kalih rambah
Nuripin Jalalodine
kang emprak kêlangkung rahab
Ki Bayi suka-suka
miat kang sumbu-sinumbu
wus dangu rèrèn mêngkana

Kyai Bayipanurta ngling
lamun wus aso bismilah
Si Luci sapa tandhinge
Jèngraga matur pun Tunjang-
kara tandhingnya emprak
lah mara lêkasa gupuh
Si Luci lan Tunjangkara

sêndika kang putra kalih 
nulya ngêlik wong sêsanga
rêmpêg lagune kaboyong
swara sru landhung angêmbat
la ilaha ilalah
hu rabana ya Allahu
kasbuna ya Allah nulya

santri gêr kèh anampani
rampak gumêr tanpa rungwan
gora gêng alit tan wanèh
têrêbang ambata rêbah
angklung gumrah lir gêrah
kêndhange sêsêg anduduk
kêmpyange ngablak bêngkakak

nulya emprak santri Luci
mèyèk lir anglangi enggak
tangan karo nyêpêng corong
ebat kadya sêpat molah
emprake Tunjangkara
dhasar gêdhog ngiras badhut
kèh carane jogèdira

ting salênthuk sikutnèki 
sikile kaya kapinjal
pepekohan acecekon
tangan ro coronge mubyar
prabot mêksih têkêsan
Luci sih caraning kaum
jubah bathok jêplakan

emprake caraning santri
jumbul-jumbul saleoran
gèsèh lawan gêndhingane
mung rujuk lan kalimahnya
lumrah emprak slawatan
mung mêngkono kluyur-kluyur
seje lawan Tunjangkara

megal-megol anarisig
tangan seblak sêrawean
rengkad-rengkod cara Regol
cangklakane palênthetan
wêtênge pêlêmbungan
agulêt sumbu-sinumbu
Ki Bayi asuka-suka

kasoran ki santri Luci
apan kalah babrongotan
nyunyuk sakêna-kênane
cêcêk-cinêcêkan wangwa
nèng salang myang kandhutan
gêni tanpa raosipun
mila rahab bêbakaran

wus dangu antaranèki 
gya suwuk maca sêlawat
nulya kèndêl sêdayane
angaring-aring mêmangan
santri sayah kasatan
kang miat mêksih kumrusuk
guguyu kang samya emprak

nulya Nuripin kang prapti
angirid Sênu gus Surat
singgah sarwi bêkta obor
sakèhe wong aniningal
apiak ngeri kanan
ting balêkèr samya kukuk
dubilah nora kêjamak

wau kang pinindha èstri
amêpês sila panggungan
sarwa adi busanane
sinjang cindhe bang pêpradan
pêngasih asandhungan
saasta nêrampat pungkur
ciningkrang pawingkingira

watês mêmêlan mawingkis
winidan jênar gêbêgan
dadya anglela kempole
sinêmêkan bangun tulak
rinenda klengkam jênar
ngawêng singsêtane mungguh
ing pundhak pirid pungkuran

bubuntar winiru apik 
jèrèng tumumpang taliban
mancut sipat kokodhoke
lir githoke gik-ênggikan
cêthik methok pinêkak
ing cathok trètès intên byur
pasingsêtan sutra jênar

atumpal mêndhala giri
sèbêt akace kumbaya
kusta lus abrit pinocot
kalpika lintring tajugan
mirah bang gêlang kana
anting-anting kilat bau
kalung badhong susun tiga

sumping puspa krêna rukmi
acundhuk mêntul tamengan
pakêncêng suri tinrètès
gêlung sêdhêng tinêngan
ing grudha kanin nuntak
sinêkar roncening gêlung
pinalipit ing anggitan

sêngkang uliran hèr thathit 
pêngajênge pinahyasan
mawi cithak cêcênthunge
pêtha thi-athi lêlatha
alis mênjangan milar
tasik rinêmbug sumunu
sêtêngu tan mantra pria

sêdaya gawok ningali
marang ro kang pinindha dyah
samya kasmaran sakèhe
Ki Bayi suka tumingal
gumujêng sarwi nabda
mêngkono jawane iku
akale Si Jayèngraga

iku sapa kang maèsi
Si Sênu lawan Si Surat
Jayèngraga lon ature
puniku pun nini Daya
Ki Bayi mèsêm nabda
sasmita mring garwanipun
ya talah si bibi Daya

bisa têmên karya adi
wong desa nora kêduga
maèsi kaya mêngkono
Malarsih matur ing raka
mila pun bibi Daya
sabên tiang kang mêmantu
tan lia pun bibi Daya

Ki Bayi ngandika aris 
wis mara nuli lêkasa
Jèngraga nyandhak têrbange
macan garongan ginêmbrang
angêlik wong sêsanga
lêlagon kinanthi tarub
tarub agung Allah-Allah

pêngaubaning wong brangti
abrangti marang Pangeran
Pangeraning alam kabèh
sinauran santri kathah
gumuruh swara rampak
trêbang kêndhang lawan angklung
kadya gêrah ajêguran

nulya ngadêg ronggèng ngibing
wiwit ukêl babêdhayan
antuk sêrambah gongane
salin laras sarimpenan
pan angsal sêrambahan
mêdhar cengkok ukêl laku
nulya kêjêr gêgambyongan

ronggèng kalih sarêng ngêlik 
lir rêbab amathêt sanga
lan suling ênêm nyamlênge
siji lir gêtêring rêbab
amiwil ngêmbat kawat
kang siji lir gêtêripun
ing suling êlong tutupan

angêlus tilêpan miwil
swara rum manis araras
rantas tyase kang myat kabèh
koyup mring Sênu gus Surat
kang saplak ing kalangyan
sindhèn lir sasêndhon nganyut
tetela parikanira

pênjalin tulak ros langking
trate pita ing dharatan
tingalana rêragane
yeka purbaning Pangeran
obor têgal siluman
palêsthane ing pamuwus
aywa mangmang anèng donya

yèn urip wêkasan pati
sandhang lawe among wohan
dene patrining wong pandhe
linglingên sariranira
ywa pijêr ngujar-ujar
ya hu Allah kontul biru
dêruk seta ing Bênggala

cêngak-cêngèk lir raryalit 
nora pintêr anèng donya
mênyan seta upamane
ya ilahi jênu tawa
tiwasing uripira
pan kêtungkul lura-luru
dening sasmitaning netra

dodotane wong pawèstri
ngulatana ingkang nyata
sampurnaning ngèlmu kabèh
wong gêmêti kècèran
kêlasa jinamang bang
eman-eman wong tumuwuh
yèn kêlakon mati bangka

gudhe pandhak wong aurip
praja nèng kuranji ika
krondhahan papa têmahe
puspa ranu ya hu Allah
swarane pra pujangga
uripira anglir tunjung
atuwuh tanpa têlaga

wong têtanya wusing kardi 
sapa dadèkakên sira
pêksi krêndha lae-lae
dewa nataning gambira
sabdaning guru nyata
dadi lawan dhèwèkipun
sêsana juluk satria

ngêndi gon Pangranirèki
prêkutut gung ya hu Allah
kang pêtis cinandu raos
ia iku ucapêna
kang angucap lan sira
patanyan gambirèng kutuk
sapa molahakên sira

minangkara ya ilahi
kang praja angapus gita
kasatmatan ing osike
tanpa kêrana nèng donya
patakon pangupaya
sêsana pacalang laku
êndi gon kang dhihin pisan

sawo sêmpal saupami
surya latri diwangkara
saking ora wiwitane
mulaningsun dadi ana
lulungan wusing gêsang
ngêndi parane yèn lampus
tapas arèn ya hu Allah

lata mindha buntala di 
ulih mara pan waluya
mulya kadya duk norane
sana prabu kunir pita
jron pati nêmu apa
pêngantèn lagi pinagut
jujuluk putri Jênggala

dening jroning pati iki
nora nêmu paran-paran
kang guladrawa dhuh lae
Nata yaksa Purubaya
wuta tuli mukanya
bisu lan pêgat amuwus
lae ngêndi goning Suksma

kang tata prana upami
pratapane Sang Rahwana
ananing Hyang sayêktine
anglindhung ana ing cipta
srêngenge wus gumiwang
mênyan seta wus kadulu
ywa gingsir mawas kang nyata

kang pari lagya kumêmping
parentah undhang prayoga
kêtungkul tatakramane
marang muka ya hu Allah
sela ginêniara
badan rêmpu pujinipun
kêlurung tambuh paranya

pawijilan cacad ragi 
kang tan mêtu mêrga ina
wisangkara upamane
kang gêbang paniwêr wana
kêlamun kêbabaran
ing wuwus tanpa gaweku
ya hu Allah jambu alas

jêmpana kang munggèng èsthi
aja kapok alêlana
teja muka kramèng katong
kumingsun kurang prêcaya
putra ing Lesanpura
rêca kayu kang pinatut
golèka ujar kang sêtya

toya reka ya ilahi
intên Dèwi Drêsanala
mêtua gêni ujare
ing tutuk mangsa kandêla
kawuk citra upama
kulampis seta tan rikuh
kapilang dening sarira

mêngkana dènira ngibing
Si Sênu lawan gus Surat
lir binagi sarirane
jalu èstri kang tumingal
brangtèng solah warnanya
lan swara busananipun
samya kedanan tênaga

sawênèh ingkang jalwèstri 
ingkang sampun ahli rasa
tyas kanyut ing parikane
kraos uripe nèng donya
tinitah langkung ina
lir winirang ing panutuh
pangolok-oloking Suksma

tanpa guyu tanpa angling
kagagas ing pêparikan
pan wus dangu antarane
singir sèlèh ing sauran
tinampan ing wong kathah
saurane tarub agung
tarub agung Allah-Allah

pêngaubaning wong brangti
abrangti marang Pangeran
Pangeraning alam kabèh
kêndhang anjujut irama
sêsêge kinêndhonan
ngandhêlong anulya suwuk
samya amaca sêlawat

lèrèn pan angaring-aring 
para santri sêdayanya
aso sarwi asêsambèn
anginum wedang nyamikan
tan cua sasênêngnya
miwah ingkang nginang udud
nutug dhêdharan mawarna

mêngkana Jêng Kyai Bayi-
panurta alon ngandika
dene bêcik parikane
lah iku sapa kang mulang
pêparikan kadyèka
apa bisa maunipun
Jèngraga umatur nêmbah

punika pun Jamal Jamil
kang mulang suluk wangsalan
pan limrah tiang bang kilèn
wangsalan tanah ing Karang
parikan dadya rasa
kang rama ngling lah ya iku
bêrkating sabat olia

karênan ingong miarsi
êmèle suluk wangsalan
kuciwa rada kêsêron
trêbange lan sauranya
kakèhan kang slawatan
kêjaba mung trêbang têlu
sêtun santri sêlawe prah

iku tetela kapyarsi
dadi nora na kang samar
ing raos tan ana kècèr
umatur kang para tua
pan inggih kêsinggihan
ki pêngulu manthuk-manthuk
nganthuki Sênu gus Surat

kinèn maju ngarsanèki 
manira duwe wangsalan


ênggonên pêparikan
anyêlak gus Surat Sênu
bisik-bisik winarahan

suda rêngga pracayèng sih
macan galak gêgawean
tuna dungkap ingèlmune
nganggêp ujar boborongan
marus dyah gênthong lanang
durung ilang kadasipun
mêksih sukêr anèng donya

paran wus apil sirèki
sarwi mèsêm-mèsêm mojar
ki pêngulu ing batine
saking kêpengin cêdhakan
ki pêngulu aberag
aling-alinge mumuruk
mung cêdhak thok thil kewala

Sênu ngling mèsêm ngawêti 
kagungan dika sap-tangan
lan kêpêt kula suwune
kumbaya kusta langkung bang
kula rêmên kêlintang
ki pêngulu ngling karêpmu
ênya pundhutên priangga

sap-tangan nulya ingambil
sumampir anèng wangkingan
Ki Basar sikute dhosok
kêpêt sap-tangan binêkta
mantêngah Sênu Surat
ki pêngulu ginaguyu
Kulawirya latah-latah

akale Ki Basarodin
kathik lir wong sakiyikan
kênan kêpêt sap-tangane
daya-daya kêcanthela
sikute nambut karya
lèh thithik rong thithik lowung
urupe kêpêt sap-tangan

kang myarsa gumujêng sami
Ki Bayi gumujêng nabda
sapa dèn guguyu kuwe
umatur Ki Kulawirya
punika kakang Basar
anambut damêl bêbratu
kecalan kêpêt sap-tangan

angsal nyikut bokong kêdhik 
Ki Bayi gumujêng suka
prie èh ngulu surupe
Ki Basarodin aturnya
kula mulang parikan
kalih rambahan tinurut
wêwangsalan suda rêngga

Ki Bayi mèsêm ling aris
parikamu kuna laya
ya bêcik lwih utamane
ngandika marang kang putra
Jèngraga santrinira
yèn wis aso payo gupuh
kang putra matur sêndika

lan kang raka Jayèngwèsthi
sarêng dènya nyandhak trêbang
anglik bawa lan santrine
umyung swara rum araras
sajak cengkoke santak
lêlagon Jawa lung gadhung
sauranira mêngkana

semun kering semun kering
jare Allah Allah Allah
jilma wong tuane jare
lanat agung ya hu Allah
hu Allah jare lanat
gung mas anggèr sira têmbung
nulya tinampan wong kathah

kêlangkung gumuruh atri 
abarungan tanpa rungwan
trêbang kêndhang lan angklunge
pong ping pong pêk dhêng dhung dhung brang
plak plak blang pyak prung prung brang
tong ting tong prig klur klur thir thur
thung plêk thung plêk bêng pyung pyung byang

Jayèngraga nulya nuding
Crêmasana Widiguna
kinèn emprak sigra jèngklèk
jogèd kêlana kasmaran
rupane karo pisan
lir nganggo topèng satuhu
salin rupane wêlaka

Ki Bayi gumujêng angling
Si Crêma lan Widiguna
apa padha nganggo topèng
Jèngraga matur ing rama
duka dalêm punika
Jamal Jamil akalipun
manthuk-manthuk Ki Panurta

wong roro dènira ngibing 
arakit sasolahira
nêlaskên cengkoking jogèd
pangêmbyake tan sêlaya
amiwir sondhèrira
kêkicatan tindakipun
pacak gulune èjlèkan

andhèglèg klêk oklak-aklik
ebat kumruwêl lir bahak
indha sinambêr ing kèkèt
kiprah kitrang kipat-kipat
nglingling-nglingling jêngginggat
agrudha babon nêladhung
kêsrug gidrah runjah-runjah

ilo-ilo ngolang-ngaling
atindak lir katèl nêbak
manggêl kadung medong-medong
anggêdindang pipincangan
dhêdhangkak lênggak-lênggak
gêdrug-gêdrug nampèl pupu
naricig sisirig manggang

kêplok tangan angêtibing
mênthang bau aseblakan
nulya sêsêg lêlagone
semun keringira niba
ginunjing langkung santak
kang bêksa cêlana cangcud
capêng lir arsa mangun prang

anduduk kêndhang tinitir 
anggobyog têrbang lir bêdhah
saking asru pênatabe
angklung sêngkrak kadya gêrah
mêngkana Jamil Jamal
anuduh pra bagoripun
kinèn emprak sêdayanya

nyêpêng corong siji-siji
bagor sêlawe prah emprak
maro rolas lir balane
kêlana sawijineka
agibrah kêkalangan
samya salin warninipun
kadya balaning kêlana

punggawa rupa mawarni
ting prêngangah rupa-rupa
kang sakêpêl babrêngose
kang godhèg wok akakaban
simbar dhadha sasagan
mukane lir topèng tuhu
ilang rupane wêlaka

eram sakèh kang ningali 
pratingkahe kang tongtonan
kabèh pan katêmbèn tumon
Jêng Kyai Bayipanurta
kêlangkung sukanira
ya ta kang emprak sêdarum
rekane samya nglurug prang

mubêng ing kalangan ngibing
ting jêlimprak sarwi emprak
pêpanthan nèng wetan kulon
kabèh samya kêplok tangan
cawêtan tandang pêrang
ginonjing gya niba liwung
saya sru trêbang sauran

gumuruh gora rèh atri
sêsêg ngêtog rahabira
gya campuh kang emprak prange
arame bakar-binakar
samya asêlomodan
sru nyunyuk sumbu-sinumbu
bar-bêr rame têlorongan

aliwêran pasêr gêni
kang kêna tan pilih papan
kumaprês nèng rêraine
wangwa sumyur lir wêsi bang
pinalu kras mêncurat
obor têlas lawan sumbu
anulya salin gêgaman

pêdhang kêlewang miwah kris 
gigitik wêsi giligan
rit bapang talêmpak towok
gègèr giris kang tumingal
sêdaya maras ing tyas
kabèh prasamya anêbut
kaya prie kuwe Allah

nulya prang kêris-kinêris
myang pinêdhang kinalewang
bat-bêt kumêpruk swarane
kang pasah kang tan tumama
kang tatu gêlangsaran
sawênèh ana kang lampus
ludira adêladagan

akathah warnaning kanin
ana kang gulunya pagas
wênèh kleweran ususe
gêrêng-gêrêng kêlosodan
kêlana Cêrmasana
balane sêdaya lampus
de kêlana Widiguna

mung kanin kêdhik kang mati 
gya kêlana Cêrmasana
angamuk lawan kêrise
maju kinarubut bala
ngrêmpak ngiwung mêrjaya
têlas kang bala ingamuk
pan kantun sami kêlana

sarêng majêng aprang tandhing
suduk-sinuduk aramya
samya ajurira karo
rontang-ranting angganira
aniba kalih pisan
kêlana ro pêjah sampyuh
pra bagor nêmlikur pisan

samya pêjah anggulinting
sarta gêtih bêlabaran
myang kang klaweran ususe
gêrêng-gêrêng tan bisobah
sakèhe kang tumingal
gawok samya jrih andulu
bias ulate sêdaya

tan tahan ningali jisim
akèh kalêngêr aniba
binayang marang sanake
trêbange mênêng priangga
tan kanti sinalahan
trêbange mêksih pinangku
anggathung ngungun tumingal

kabèh tan ana cumuit 
jalwèstri gêgêtun samya
sidhakêp tutup cangkême
mêngkana Ki Jamil Jamal
ngadêg anèng kalangan
linuruban jisimipun
ujuring mayit tinata

ronggèng ro kinèn angibing
nulya ngadêg Sênu Surat
Jamal bawa siwal mole
jujuluke waliulah
Pangeran kang minangka
nabi minangka jatiku
jatine tale wangsulan

sinauran para santri
landhung samya lilirihan
lêlagone parianom
lir nangisi kang palastra
rarase kang slawatan
ronggèng ro gus Surat Sênu
kinèn ngubêngi mayitnya

Jamal Jamil anèng wuri
sarwi ngangklung kalih pisan
nut wurine ing ronggèng ro
tibaning sauranira
anulya Sênu Surat
sarêng ngêlik nganyut-anyut
lir nangising kang palastra

pênangising garwa siwi 
kadya pulung kapipitan
asêndhêt-sêndhêt wilête
lir wong anyuling karipan
sêmbada parikanya
ana tangis layung-layung
tangise wong wêdi pêjah

tangise wong wêdi mati
gêdhongana kuncènana
yèn wus pêsthi nora wande
gya tinampan ing sauran
trêbang imbal ambalan
lagone lirih alandhung
Sênu Surat Jamil Jamal

samya angubêngi mayit
kumêlun kutug angambar
mêngkana gêtih kang lèbèr
wus tan ana labêtira
ronggèng ro ngambil sêkar
saoncèn ing gêlungipun
winigar sinêbar-sêbar

winratan lir nêbar wiji 
sinawur kang kêmbang-kêmbang
sarwi sindhèn parikane
jatingarang mangsa kapat
jati têmahan mulya
mulya têmah sampurna wus
mulih lir wingi nguninya

waluya ingkang basuki
Bêdhug têlu atangia
sucèkna badanmu lae
banyu saraban tahuran
mujia ing Pangeran
lah wis ayu ayu ayu
wong donya balièng donya

kang mayit nulya ngêlilir
kukube kabèh binuka
samya linggèh dhêlog-dhêlog
Jamal Jamil kêplok tangan
parianom aniba
nulya tangi kang alungguh
kinanthi Ki Widiguna

Pratelaning kalêpatan ing panyithakipun.