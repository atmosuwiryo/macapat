wijilipun pangalêmbana sang prabu
mring Sang Patih Dwara
mangkana wijiling kang ling
sumurupa uwa Patih Danurwedha

yèn mangkana si uwa Dwara ing ênu
têtêp bêcikira
karana gone wêwarti
pêrang lawan yitmanya Dhahyang Suwela

têmên ana kaanane rupa têluh
braja malbèng pura
panuju si paman Rêsi
Sidhikara ana nulya sinirnakna

lawan dènnya rumêksa karaton ingsun
wani praptèng laya
marmane ingkang kadyèki
uwa Dwara têtêp unusaning janma

yèn sujanma ingandêl ulah praja gung
dèn kaya wa Dwara
lire iku anêtêpi
paribasan kang aran catur utama

dhingin wani amikalah ingkang têmbung
dwi wani kalongan
ing bojakramanirèki
marang ingkang winêngkon kaping trinira

wani mati angrungkêbi prajanipun
dadine samangkya
sapungkure uwa patih
ingsun iki rumôngsa yèn kapitunan

sapa baya kang bisa mirib lir iku
uwa Patih Dwara
Sang Danurwedha wotsari
dhuh pukulun kang satuhu binathara

kaluhuran sabda paduka sadarum
dhasare tan ana
lir pun kakang Dwara Patih
èngêt-èngêt wayahnya Bathara Krêsna

marmanipun widigda waskithèng kewuh
ing nguni pun kakang
Dwara bilih amêmardi
mring punggawa sadaya tan môntra-môntra

amêmulang mring liyan pamardinipun
lir kulit priyangga
yèn saking paningal patik
ing samangkya tan wontên ingkang miriba

anèmpèli dhatêng kalêpasanipun
kajawi anak mas
Supadma ing sawatawis
angèmpêri lir sudarmanya ing kina

duk samana Sang Patih Supadma minggu
tan ebah lênggahnya
tan lirip laraping liring
polatannya èngêt dhatêng kasujanan

sang aprabu amèsêm sajroning kalbu
puwara ngandika
uwa Danurwedha Patih
têka bênêr kabèh kang dadi turira

mung sawiji ingkang dadi cacadipun
wa Dwara ing kuna
bijaksa santosanèki
kawoworan wêwadi tan kawadaka

dadi nora nana kang bisa anggayuh
yèn durung kanyatan
kayadene ingkang dadi
marginirèng patinira iku dadak

amilalah angrusak raga rumuhun
tan arsa sajarwa
ingsadurunge kawingkis
wusananya rada ewuh bêbudènnya

Nindyamantri Danurwedha kèndêl dhêku
mangkana Sang Arya
Supadma sumambung angling
dhuh pukulun kaluhuran sabda tuwan

dhasaripun rama Patih Dwara ngênu
makèwêd kang manah
datan kenging ginagampil
margi saking kathahnya wêwadosira

ingkang datan mawi kagêlar rumuhun
dhatêng ing ngakathah
samukawis tingkahnèki
sêdyanira dèn piyambaki puwara

dadya cacad tumrap ing pribadinipun
mangkana sang nata
kalangkung suka ing galih
saya agung sihira mring Sang Supadma

sawusira mangkana bibaran gupuh
Prabu Gandaprawa
myang nayaka waktra kadwi
samya mantuk mring wisma sowang-sowangan

ya ta wau Sang Sri Gandaprawa Prabu
nalika umiyat
mring putranira Sang Rêsi
Sidhikara kang nama Wasi Sadhana

langkung sarju dening myat jatmikanipun
Sang Natèng Gêndara
amitêmbung mring Sang Rêsi
Sidhikara kaajak abêbesanan

Mahawiku Sidhikara ugi sarju
sumôngga sakarsa
manawi sang nata sudi
ngukup rare wukir tur kawêlasarsa

lah ing ngriku kauningan mring Sang Prabu
Yudayana dahat
mangayubagya dènnyapti
martuwendra myang sang wiku bêbesanan

ing antawis dintên samya klilan kondur
enggaling carita
Sang Wasi Sadhana nuli
dhinaupkên antuk putri ing Gêndara

arinipun Dyah Gêndrawati ranipun
Madrawati Sang Dyah
winiwaha gêng nglangkungi
anèng praja Gêndara duk sapêkênnya

gya binêkta mring Ngastina ngantos dangu
dènnya ôndrawina
ya ta mangkana marêngi
santun warsa anyêgat warsa Umiya

sinangkalan nêmbah muluk ngèsthi luhur
suryasangkala winilis
astha tus dwi langkungipun
ing môngsa pusa marêngi
duk samana kacariyos

sang pangantyan sarimbit binêkta mantuk
dhatêng Manikmaya wukir
Sang Sri Gandaprawa Prabu
kondur mring Gêndara nagri
sawadyanira wus bodhol

sêsarêngan angkatnya saking praja gung
tan rinuwi anèng margi
gantya kang winarnèng kidung
sapêngkêrirèng pangantin
ing Ngastina kacariyos

kadhatêngan parangmuka narendra gung
ing sabrang Madhêndha nagri
Sri Waradhaya kasêbut
ing nguni siswanirèki
Dhahyang Suwela kinaot

marmanira Sri Waradhaya anglurug
dhatêng Ngastina nagari
karana miyarsa tutur
pêjahnya gurunirèki
saking Sri Ngastina katong

mila dadya murina sirnaning guru
duk praptèng Ngastina nagri
wadyanya pinatah gupuh
baris sajawining nagri
mêpêti margi tan anggop

gung ngrêrisak yèn wontên pawèstri langkung
cinêpêng jinamah nuli
yèn kang langkung tiyang jalu
tanpa tanya gya pinatin
karya susah sakyèhning wong

dadya pêjah margining dhusun-ngadhusun
tan wontên ingkang lumaris
giris mulat tingkahipun
wadyèng Madhêndha ri-ari
anjêjarah angrêrampog

malah kathah padhusunan ingkang suwung
prasamya angungsi têbih
wênèh mlêbêt ing praja gung
ya ta mangkana Sang Patih
Danurwedha Supadma nom

miwah para punggawa kalangkung gugup
anêmbang têngara aglis
undhang samapta ing kewuh
Sang Sri Yudayana Aji
sigra-sigra dènnya miyos

pra punggawa myang ari nata sadarum
anjirap samya anangkil
kerid dening mantri ngayun
sarta wus samaptèng jurit
langkêp sikêping prang popor

amung kantun ngêntosi dhawuh sang prabu
ya ta Sri Yudayana ngling
uwa Danurwedha gupuh
myang kakang Supadma Patih
marêka ing ngarsaningong

saka ngêndi pinangkaning mungsuh iku
lan sapa ratunirèki
dene têka murang laku
Patih Supadma wotsari
saking sabrang kang wêwartos

ing Madhêndha pukulun nagarinipun
Waradhaya raning aji
mila mring Ngastina nêmpuh
karana amurinani
pêjahing guru kacriyos

ingkang nami Dhahyang Suwela ing ênu
Sri Yudayana duk myarsi
sakalangkung dukanipun
gya dhawuh mêthukna nuli
kang dhinawuhan gya bodhol

Prabu Yudayana kondur angêdhatun
ya ta pra punggawa aji
sapraptaning alun-alun
têrus sajawining nagri
ngungkurkên praja gya campoh

