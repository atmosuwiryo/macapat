Mas Cêbolang alon pangandikanipun
Nurwitri Saloka
Kartipala Palakarti
ulun ayun wêruh kang aran Barawa

payo mangkat sira lumakua ngayun
kapukur Pikatan
ngalèr ngilèn sampun prapti
ardi Jambu kalakung asri kawuryan

dadya dangu gènira lêrêp nèng Jambu
kasêngsêm umulat
asri rarêngganing wukir
sukunira angungkang têpining tlaga

we ngalirap sumilak asêmu biru
jurang Sikakayan
nuju wijiling hyang rawi
anyunari talaga myang arga-arga

ujwalaning surya ingkang mugèng ranu
mancorong gumêbyar
apindha sasotya manik
ngèrèng-èrèng tinanêman pantun gaga

kang gumadhung wênês ijo amawèh kung
malêncut mrakatak
ana kang uwus kumêmping
awurahan raryya gusah ing kukila

sarewehan ranu tibèng jurang trêjung
swara lir gurnita
paksi nèng têpining warih
samya ngadhang timbuling kang ulam toya

kayon gathuk ayom angubêngi gunung
dhuwêt dhuku jirak
jêruk jambu klampok wangi
kêpêl pakèl langsêp pijêtan kokosanblimbing manggis rambutan pêlêm myang mundhu
nôngka sukun bêndha
kaluwih sarangan tangkil
wanara kèh samya mamôngsa wowohan

kidang kancil manjangan brubul angrênggut
rumput kang pradapa
sêmu ayêm klimis-klimis
santri catur samya ngundhuhi wowohan

warna-warna katur ing bêndaranipun
sadaya mirasa
sinambi anêningali
arga-arga têgal sabin dhusun krajan

gya tumurun saking aldaka ing Jambu
malipir Barawa
gya mancat sukuning wukir
ing Mêrbabu lan arga Marapi jajar

praptèng arga alit aran Candhi dhukuh
dêdêr têkèng pucak
miyat kuburan sawiji
tanpa cungkup kayoman witing capaka

jênar pingul sêkar glasah marbuk arum
kubur mawa cahya
kadya kêkuwung ngawêngi
Mas Cêbolang ngandika marang Saloka

baya iki wong agung ingkang kinubur
wingite kawawang
mawa cahya anêlahi
Ki Saloka matur nun inggih bandara

kula mirêng cariyose tiyang sêpuh
punika astana-
nipun Natèng Majapait
Sang Aprabu Brawijaya kaping tiga

e la patut bêcik payo padha ngujung
anyuwun barêkah
slamête laku puniku
Mas Cêbolang lawan santrinya sakawan

wusing ngujung mangalèr umiyat ranu
wêninge anglela
têngahing tlaga kaèksi
ana pula kumambang anut maruta

ngetan ngulon manêngah ngalor myang ngidul
tan mawa kêkayyan
kawuryan muka kang wilis
wênês ijo karya sêngsêming wardaya

têpi ranu ana jêjaka kadulu
manggul jala kêpyak
sruwal cêkak kêndhit kêpis
Ki Nurwitri ngawe kakang marenea

wusing tundhuk Nurwitri têtanya bagus
marang ngêndi sira
kang tinanya lingira ris
kula badhe jala têng têpining tlaga

amung turut pinggir sapêkangsalipun
ajrih amanêngah
lêbêtipun anglangkungi
ramak kula nalika mulat kang pêjah

aritipun tinangsulan agêl bakuh
cinêmplungkên têngah
kinalar ngantos sapriki
dèrèng kandhas tansah dèn ulur kewala

dika kintên piyambak ta lêbêtipun
mila kula jala
amalipir turut pinggir
lagya eca kang samya imbal wacana

mirêng swara gumlêdhêg lir gêlap sèwu
pucaking kang arga
Marapi umêdal gêni
kukus 

mubal ngêbêki ing dirgantara

pêtêng dhêdhêt datan uninga lor kidul
Mas Cêbolang lawan
santri catur yitnèng wèsthi
gêgandhengan tambuh paran kang sinêdya

dènnya anèng papêtêng tri ari dalu
langkung sumpêking tyas
wus tan nyana cipta urip
mung sumendhe ing karsanira Hyang Sukma

praptèng tlatah Magêlang ing lampahipun
papêtêng wus sirna
miyat soroting hyang rawi
samya dhoko nèng sukune ardi Tidhar

miyat dhukuh ngasri i anggraning gunung
Mas Cêblang lingnya
yèn sira isih kuwawi
dhukuh kae payo padha pinurugan

samya matur sumôngga lajêng tumuntur
sadaya wus minggah
Mas Cêbolang anèng ngarsi
langak-langak baranyak lir Narayana

santri catur barangkangan lampahipun
gantya kang winarna
kang martapa pucak wukir
lakung sidik anama Sèh Wakidiyad

endhang catur tumaloncong ayu-ayu
mèh kêmbar ing warna
mêpêk mêmpêng ing birai
samya lagi anggarapsari sapisan

sinung nama Endhang Kismani linuhung
Brahmani kalihnya
tiga Endhang Adi-adi
sakawane Endhang Jahnawi kyatingrat

maha wiku ngandika mring endhang catur
gêlar-gêlarana
kalasa batu kang brêsih
sêsajia sunggata ingkang prayoga

ulun ayun katamuan santri luhung
mêntas kasarakat
anèng ing Ngrêbabu wukir
wusing rampung sêsaji sira mêthuka

nêmbah mundur rampung sêsaji dyah ayu
mring talaga siram
kosokan lulur myang mangir
wus barêsih kêkanthèn nulya busana

Endhang Kismani puniku
cêmêng manis amrakati
ngrasuk sinjang tumênggungan
paningsêt satagèn abrit
mingis katon mung sasada
amathinthing matrêm kengis

kang sêmêkan sêkar bênguk
malipis alus waradin
pungkasan tirah sacêngkang
sinalêmpitakên ngarsi
gathukan wironing sinjang
ukêl sèntêg amantêsi

Endhang Brahmani winuwus
babang awak mawèh kingkin
ngrasuk sinjang klungsu rêtna
satagèn cêmêng mathinthing
sêmêkan yuyu sakandhang
ijo ukêl gondhèl pèni

Endhang Aniladi mungguh
jênar lir êmas sinangling
ngrasuk sinjang kêpyur pelag
pinantês satagèn kuning
wungu byur ingkang sumêkan
ukêl canthèl ngrujit ati

Endhang Jahmawi mawèh kung
jênar suluh blêngle kengis
ngrasuk sinjang wanabadra
paningsêt satagèn putih
kasêmêkan dasa sela
dhasar irêng mawèh branti

kondhe pinalintir alus
tirah anjênthar sanyari
lugas tan amawi sêkar
sêngkangnya sadaya cêplik
macak patraping busana
endhang catur apan sami

sawuse busana rampung
tumurun saking ing wukir
sakawan sarêng lumampah
mung wiraga nora nunggil
ana ingkang gigit sadak
asta kiwa anyakithing

ana ingkang ngêmbêng susur
lathi agung dèn usapi
ana kang lagyawit mucang
gagang sêmprit anèng jawi
ana kang olah panasar
asta têngên agung midih

wau ta ing lampahipun
Mas Cêbolang catur santri
mahawan langkung sumêngka
kumêpyur kagyating galih
kawuryan endhang sakawan
tumurun saking ing wukir

ngandika mring santri catur
padha jêngèngèka aglis
lah iki ana rêrupan
ewuh ênggonku ngarani
apa pêri pêrayangan
apa satuhune janmi

rupa rampak ayu sêmu
barès angrêsêpkên ati
bêsuse manut ing sarak
upama sêkar kang adi
durung padha babar gônda
mêmadune durung kungkih

andêngèngèk santri catur
sakala lêsah lupa nir
nayana katon sumringah
umatur babo suwawi
sinêngkakakên ing lampah
daya-daya nuntên panggih

nahan ing lampah wus tundhuk
Mas Cêbolang catur santri
tan ana kawawa ngucap
kêdhèp têsmak aningali
endhang catur miring nganan
trapsila wacana manis

dhuh babo kang nêmbe rawuh
sowan kawula tinuding
Sèh Wakidiyat pilênggah
ing asrama Tidhar ardi
jêng paduka tinimbalan
laju maring ing asrami

kèrita ing lampah ulun
Mas Cêbolang duk miyarsi
manyêbut angudubilah
sarwi dheprok lingira ris
pra arum duta utama
mugi yya dados panggalih

dêgsuraning badan ulun
nampèni dhawuh sang yogi
kalimput kacaryan mulat
dhumatêng sang pindha Ratih
myang Supraba Wilutama
Rarasati ing swarga disêndika ingkang dhumawuh
suwawi paduka irit
sêkawan mèsêm sarêngan
winantu dhawahing liring
jumênêng angêlus sinjang
nulya lumaris nèng ngarsi

lampah tanpantara dangu
prapta ngarsane sang yogi
pinarak ing yasakambang
toya wêning angubêngi
pinalisir sasêkaran
nêdhêng kusuma gônda mrik

ni endhang duk praptèng ngayun
maro mire nganan ngering
tan têbih lawan sang tapa
Mas Cêbolang catur santri
makidhupuh anèng ngarsa
muka lir konjêm ing siti

Sèh Wakidiyat lingnya rum
saka dhanganing tyas mami
aku awèh karaharjan
praptamu nèng dhepok mami
basan bêgja kamayangan
wit tan nyana bisa panggih

lan sira siwayèng ulun
yèn tan kliru sira kaki
atmajaSèh Akadiyat
asramèng Sokayasardi
mijil saking siti wuryan
iku mitraku sayêkti

nalika marsudèng kawruh
tan apisah rina wêngi
lir kadang tunggil sawêlat
palaling Hyang Maha Suci
basa wus rumôngsa tuwa
padha dhêdhepok pribadi

nèng Sokayasa ramakmu
nanging biyèn isih nami
Êsèh Agung Adirimang
ulun dhadhepok ing ngriki
arane kang ardi Tidhar
pusêring kang tanah Jawi

gajêg Cêbolang aranmu
mangkana kang sinung angling
kalangkung eraming nala
sidiking sang maha yogi
wasana matur manêmbah
mênggah dhawuh kang kawijil

satuhu tan wontên gangsul
nyumanggakkên ingkang dasih
pêjah gêsang tan suminggah
kinaryaa pêthak abrit
sumarah datan lênggana
pukulun yya walanggalih

rèhning mangkya sampun cundhuk
lawan raosing tyas mami
sêdya ulun ngèstupada
ing lampah kandhêk nèng ngriki
mrênggaya yèn anglajêngna
tanapi wangsul mring pantimaha wiku lingira rum
kulup iku lwih utami
amung ta ing wêkas ingwang
banjurna lakumu iki
têmbe pantok praptèng praja
Wirasaba gonmu mulih

lawan nyênyamikanipun
iku ladèkêna dhingin
kang sinung ngling samya mentar
Kismana abêktap sirih
Aniladi pangêsêsan
patehan Endhang Brahmani

Jahnawi dhaharanipun
sadaya lumadyèng ngarsi
tuwin kang mring punakawan
tan ana kuciwèng warni
Sèh Wakidiyat lingira
lah iku sunggata mami

saanane sining gunung
gaduging bocah pawèstri
siji tanna batih priya
tan lyan papat ikukaki
kang ngopèni têtanêman
lah-olah brêsihi panti

ayya nganggo ewuh rikuh
agêpên wisma pribadi
kang liningan matur nêmbah
dhawuhipun jêng kiyai
kalêbêt raosing manah
tan angraos amartami

sampun kadi wismèng ulun
Mas Cêbolang catur santri
wus samya sês miwah mucang
tuwin minum wedang êtih
tanapi nadhah nyamikan
rêsêp tanna tahèng galih

tampi wangsit endhang catur
samya lumêbèng ing panti
wêdalira wus ambêkta
sêkul liwêt anèng cêthing
myang ulam anèng ing dhulang
jangan sambêl sarêm pêtis

lalaban slèndri katimun
cipir buncis kacang kapri
wus tinata anèng ngarsa
Sèh Wakidiyat lingnya ris
kulup lah sira nadhaha
kinarya jampi alêntih

Mas Cêbolang nêmbah dhêku
mirasa dènira bukti
wus dumugi cinarikan
pinaringkên ing pamburi
santri catur samya nadhah
rampung ingundurkên malih

wus ingundurakên wangsul
umarêk sang maha yogi
hyang surya tumamèng arga
maha wiku ngandika ris
lah kulup sira karia
ulun gambuh mring panêpin

sira lan santri catur
amanggona nèng kene sadarum
wusing prêlu sayêktine aku bali
kang liningan matur dhêku
maha wiku lampahnya lon

ingiring endhang catur
Mas Cêbolang wau ingkang kantun
lêng-lêng dêlêng rêngêng-rêngêng ririh-ririh
iya ta sang awiku
bok iya kadi sir ingong

têka tinilar mak brung
bocah papat siji tanna kantun
sadhengahe nora niyat nampik milih
kabèh mawèh gandrung-gandrung
tyas ulun êmbahne condhong

hèh sira bocah catur
mungguh kowe êndi kang pinuju
endhang papat pilihên salah sawiji
santri sakawan umatur
saèstu lakung pakewoh

yèn kenginga sadarum
dados botên keran-keron bingung
Mas Cêbolang sangêt kikin nanging ajrih
pêpêg sumpêg ing tyas gadhug
satêmah longang-longong

nahan kang yun manêngkung
angandika Si Kismani iku
ngladènana marang anakku wong sigit
lamun wus kulinèng wuwus
gêlarna cangkriman dhenok

yèn kabatanga tamtu
dak lilani nyuwuna sirèku
saking rane apa ta sira kadugi
winêngku ing dhayoh mau
kang liningan tan miraos

manawa nora pêcus
ambatanga marang cangkrimamu
yêkti datan dakparingkên sira nini
kang liningan nêmbah matur
tan lênggana ing sapakon

Kismani wus winuruk
wusnya apil manêmbah gya mundur
sarwa gagas cangkriman kang yun kawijil
sakirane apa pêcus
ambatang cangkriman elok

kang lagya mingak-minguk
Mas Cêbolang kagyat duk andulu
Dyah Kismani prapta datan mawi kanthi
dupi parêk ris umatur
dhawuhipun sang kinaot

kinon ngladosi ulun
anèng ngriki ing sadangunipun
Mas Cêbolang mangsuli langkung utami
dados wontên rencang ulun
jêjagongan omong-omong

malah bilih panuju
sihing dasih kang pindha jumêrut
kula suwun dhumatêng sang maha yogi
dadosa pêpundhèn ulun
ing dunya praptaning êdon

Kismani lingira rum
sarwi mèsêm ngujiwat mawèh kung
yèn wus pêsthi boya selak ingkang dasih
mung wontên paminta ulun
badhenên cangkriman ingong

lamun kabatang ulun
asrah jiwa raga mring sang bagus
dunya ngakir atas kagungan sang pêkik
Mas Cêbolang asru guguk
punika punapi yêktos

wontên kang sumur watu
timba rukmi atêtali lesus
dawêk dika badhe ingkang aprêmati
Mas Cêbolang mèsêm muwus
mênggahing pambatang ingong

kalih warni puniku
punapi gih kaparênging kayun
gih sumôngga sampun mawi wigah-wigih
anggèr sumur kajêngipun
dhatêng saumur sayêktos

kajêngipun kang watu
tansah manggèn tan sagêt lumaku
timba apan wadhah ingkang mêdal manjing
kancana ing kajêngipun
dhatêng kamulyan sayêktos

têtali mring pikukuh
angin dhatêng napas kajêngipun
sayêktose limrah têtiyang puniki
têtangsuling gêsangipun
napas ingkang manjing miyos

kadiparan jantungku
punapi lêrês myang botênipun
inggih bagus satunggale kadipundi
suwawi winêdhar wuwus
Mas Cêbolang lingira lon

kajênge ponang sumur
dhatêng sumur gumuling puniku
watu dhatêng sela kumalasa yêkti
tatimba dhumatêng cidhuk
kang minggah tumurun alon

kancana kajêngipun
dhatêng kancana ora linuhung
inggih dhatêng pawèstri kang ngore romi
tali dhatêng tamparan kus
waraga apan tinantos

kus manyêkêl puniku
têgêsing kang raga awak tuhu
kajêng ingkang dhumatêng napas sayêkti
sawadose jiwaningsun
tiyang guling sakaloron

èstri kalawan jalu
sapaturon kuswa-kinuswèngku
rarêgosan kadi kaplayu ing jurit
Rara Kismani malêruk
kalepat kesah wirangrong

umarêk sang linuhung
angaturkên ing pambatangipun
tètèh gêmêt datan ana kang kalêmpit
maha wiku manthuk-manthuk
wus pinasthi sira dhenok

winêngku mring têtamu
ayya wangkot ing sapakon ingsun
Dyah Kismani migu nguwik-uwik siti
ginuyu mring dyah tatêlu
Kismani nyiwêli wal-wol

ing dalu tan kawuwus
enjangira risang maha wiku
rawuh maring pondhokanira têtami
endhang catur tansèng pungkur
Sèh Wakidiyat lingnya lon

babo atmajaningsun
rèh wus dadi patêmbayan ingsun
arinira iki Si Endhang Kasmani
sapa wonge kang wus pêcus
badhe cangkriman sayêktos

pasrah jiwa ragèku
môngka sira bisa badhe kulup
yèn sêmbada dak nikahkên dina iki
lan saka sukaning kalbu
kang têlu kalamun condhong

yya katanggungan kulup
dak paringkên mring sira sadarum
supayane yya keran-keroning ati
dadi têntrêm tyas tan giyuh
sêpi panêmu kang awon

Cêbolang duk angrungu
dhawuhipun risang maha wiku
langkung kagyat êmar manah sênik-sênik
ngunandika jroning kalbu
kadêngangan karsaningong

iki apa panglulu
apa wantah ewuh tangguh ingsun
ing wasana umatur saha wotsari
kalangkung pamundhi ulun
dhawuh ingkang wus kawiyos

ulun sumanggèng kayun
tan lênggana satuduh umatur
sampun ingkang dhumatêng raras kamuktin
sanadyan praptaning lampus
tan lênggana raganingong

bicara sampun putus
wus dèn ningkah wau endhang catur
paragating ningkah panaggihkên aglis
maha wiku lingira rum
hèh Cêbolang atmajèngong

kang bêcik pangêmongmu
lan kang adil panataning kakung
aja ana nganti kataman sak sêrik
sihira ayya barênjul
dadi tyase padha golong

sang wiku wising dhawuh
wangsul maring ing panêpènipun
kawarna kang katuju ing pagalih
ing tyas langkung suka sukur
tumimbul karêsmèn andon

raras ingkang karasikan tan winarni
wusing sapta dina
Mas Cêbolang angalêntrih
larut bayuning kang ôngga

gya umarêk marang ngarsaning sang yogi
rubiyah sakawan
tan kêna bênggang sanyari
tansah ambondhèt mring priya

praptèng ngarsa maha wiku ngandika ris
pantèn paran karsa
umarêk ing ngarsa mami
apa ta darunanira

Mas Cêbolang tumungkul konjêm ing siti
hèh ta uculêna
gonmu ambondhèti laki
wus bênggang samya manêmbah

mring apanti cêcawisa kang prayogi
rujakmu lotisan
prêsan menda duduh pitik
lan wowohan sasêgêran

endhang catur samya mundur mangênjali
Mas Cêbolang tandya
dêngèngèk umatur ririh
dhuh risang paring nugraha

ngaturakên pêjah gêsangipun patik
èstu tan kuwawa
lumawaning senapati
sakawan sami prawira

tanpa kiwul wit lamban wlasa kang dasih
yèn pukulun datan
paring sarana sayêkti
dasihe têmah antaka

maha wiku sru suka wlas aningali
wasana ngandika
kulup dikaparèng ngarsi
wusing parêk gya winêjang

bab karêsmèn kang tan ngrusakakên dhiri
wèh nikmat marang ta
siji kang tinujwèng kapti
kang tiga samya karasa

datan pae kalawan ingkang satunggil
jumbuh ingkang rasa
asmara nala rumiyin
têgêse sêsêming manah

kalihipun asmara tura winêrdi
sêsêming paningal
trêng asmara turida di
pan sêngsêming pamirêngan

sakawannya asmaradana sêngsêming
ingkang sapocapan
gangsal asmara tôntra di
sêngsêming kang pangarasan

nêm pungkasan asmaragama nêngsêming
salulut krasikan
tuwin jaya wijayanti
pangabaran pangasihan

agal rêmpit miwah ingkang ngèlmi singkir
karya raming kathah
nêlas wisikan sang rêsi
Mas Cêbolang wus widagda

sinung padhang pasanggraitane lantip
kacukup sadaya
sarta lajêng dèn lampahi
sadhawuhe sang pandhita

pan pinêlêng dènira amati ragi
cacêgah myang siyam
ngalowong apati gêni
wungu lan kungkum ing toya

lumastari tan ana batal sawiji
sawusing paragat
garwa pinaringkên malih
atut dènnya palakrama

catur datan ana kang saloyèng kapti
Cêbolang pinarak
kalawan sakawan abdi
Saloka marêk mangarsa

ulun matur mugi sampun salah tampi
rèhning sampun lama
lèrèh anèng Tidhar wukir
kadi paran ingkang karsa

punapi wus katrêm marêm anèng ngriki
sokur makatêna
kalilana ingkang abdi
samya mantuk ing asrama

atur uning ramanta sang maha yogi
myang mring pramèswara
iba sukaning panggalih
Mas Cêbolang duk miyarsa

tyas kumêpyur wasana ngandika aris
lah tujune kakang
sira caturan lan mami
upama mênêng kewala

pan kabanjur kalimputing lambangsari
jugaging lêlakyan
katutup polah kamuktin
wus kakang padha karia

ulun marêk maring risang maha yogi
klilan tan kalilan
pamit mundur dina iki
Nurwitri mèsêm wacana

hêm apa tan agêndhulak-agêndhulig
tega apa ora
nilar langêning jinêmrik
sajagad tan ana mimba

ngalanguta midêring rat jajah nagri
nlasak wanawasa
tumurun ing jurang trêbis
sumêngka anggraning arga

angubêngi têpining kang jalanidhi
tangèh yèn antuka
tanapi mirit kang warni
sanadyan ana mirida

misih kalah sêdhêp sumèh amrakati
parigêling solah
tikah kèwês manis lungit
santri tri gumuyu latah

lan maninge kanane apa kadugi
lamun tinilara
dak bêthèk ing mêsthi kinthil
upama padha kinthila

lah saiba iba ribêting nèng margi
môngka kang pinaran
manut tumindaking sikil
ewasamono sumôngga

Mas Cêbolang mèsêm wagugên ing galih
wasana lingira
mupung iki nora kinthil
ulun marêk sang minulya

praptèng ngarsa maha wiku ngandika ris
kulup paran karsa
praptamu tan mawi rabi
sêmune kaya wigatya

Mas Cêbolang mangênjali matur ririh
mugi linêpatna
sruning bêndu saking galih
miturut niring wardaya

rayi ulun sadaya sumônggèng kapti
sang wiku lingira
paran karsanira kaki
rabinta apa kok pêgat

yèn kok pêgat apa wus mangrêti kulup
laku-lakuning akrami
ningkah myang maskawinipun
ngidah talak sasamining
Mas Cêbolang matur alon

saèstune dèrèng mangêrtos satuhu
lampahe salaki rabi
mugi pinarêng ing kalbu
paring sumêrêp mring patik
maha wiku mêdhar kawroh

ningkah iku pan katêmu karêpipun
rasane sira nampani
lampahing kuwasanipun
wadon kang sira rabèni
amiturut lair batos

sira duwe bojo kawangênan amung
papat nora kêna luwih
miturut sarengat rasul
mungguh kang aran maskawin
panarimane kang wadon

lamun rupa slaka ingkang bobotipun
kang kalumrah mung satail
kêna uga liyanipun
rupa barang ka medahi
tumrap marang ingkang wadon

asal uwus dadi ing panrimanipun
de idah têgêse nênggih
nyêrantèkakên puniku
kulup ana patang warni
idah rukuk kang sawiyos

ngantarakkên tri pacucèn laminipun
tumrape marang pawèstri
kang misih kèl sabên tèngsu
ngidah suhur kaping kalih
ngantarakkên tri mancorong

tumrap marang wadon durung garapsantun
lan mring wadon luwas gêtih
ngidah kamil têlunipun
ngêtèni lairing bayi
tumrap pêgat urip layon

kaping pate idah rapak laminipun
pat wulan sapuluh ari
tumrap pêgat mati iku
kalamun wus luwih saking
idah lah iku si wadon

kêna laki apan têkan aranipun
de talak wêrdine nênggih
pêgat mungguh wênangipun
têlung rambahan tan luwih
beda-bedane kacriyos

pêgat ngruntuhakên talak siji iku
kang sarta bayar maskawin
jroning idah lamun ayun
binalenan dadya rabi
datanpa ningkah wus munggoh

lamun ora bayar maskawin puniku
jroning idah lamun abti
winangsulan rabinipun
kudu kaningkaha malih
myang maskawin kudu nganggo

yèn pamêgat wadon wèh pamiwalipun
têgêse iku nguwèhi
pamancal mring kakungipun
yèn balèn ningkahan malih
balèkkên pamiwal wutoh

sauwise langkah saka ngidahipun
lamun balèn isih kenging
nanging nganggo ningkah iku
kang sarta nganggo maskawin
iku lamun padha condhong

saumpama mung caturan ala nganggur
kowe dak pêgat saiki
iku talake wong runtuh
sawiji tan ana luwih
mula yya nganti kabrojol

lamun uwus pêgatan sapisan iku
ngruntuhkên talak sawiji
binalenan wadonipun
dumadi bojone malih
dadi talak kari loro

ngruntuhakên talak loro kang winuwus
yèn nganggo bayar maskawin
jroning idah lamun ayun
wangsulan kinarya rabi
kêna tanpa ningkah yêktos

lamun nora asung ing maskawinipun
jroning idah lamun apti
winangsulan rabinipun
kudu kaningkaha malih
myang maskawin pasthi nganggo

yèn pamêgat wadon wèh pamiwal iku
yèn balèn ningkahan malih
sarta balèkakên wutuh
pamiwal marang kang èstri
kang dadi trimaning wadon

sauwise langkah saka ngidahipun
mênèk balèn misih kenging
nanging nganggo ningkah iku
kang sarta nganggo maskawin
samonèku mênèk condhong

saupama muguh guyon ala nganggur
kowe dak pêgat saiki
iku talake wus runtuh
talake ingkang kêkalih
sayêkti kari sawiyos

lamun uwus pêgatan ping pindhonipun
balèn dadi bojo malih
kari siji talakipun
talak têlu dèn arani
poma dèn angatos-atos

talak siji lan loro ing sajronipun
ngidah wadon garapsari
kalamun ngandhêg puniku
ngidah kuruk salin kamil
dadi sahe yèn wus miyos

gone ngandhêg jabang bayi kang kinandhut
yèn gone tan garapsari
saka lêlara puniku
kidah uruk alastari
môngsa kabanjur iku wong

luwas gêtih kang angidah gênti suhur
talak sawiji lan kalih
ngain sogra aranipun
têgêse pamêgat alit
nanging wus têtela yêktos

ngruntuhakên talak têtêlu winuwus
jroning idah wus tan kenging
winangsulana puniku
binalèn kinarya rabi
yèn adrêng gone jêjodhon

wusing idah kudu linakèkkên iku
olèh janma ingkang kêni
ngrabèni mring wadon mau
sarta tumindak sarêsmi
wusing kalakon karongron

kapêgatna yèn wus langkah idahipun
lagi kêna dibalèni
samono kalamun purun
pinêgatkên gone rabi
tan wênang jiyat maring wong

môngka uwus asih mring bojo kang kantun
têtêp nora kêdhah-kêdhih
kang akon nikah kasingkur
talak têlu luwih rungsid
ati-atinên sayêktos

nalikane ngruntuhakên talak têlu
môngka tan bayar maskawin
kawênangkên wadonipun
lamun nagiha maskawin
ingkang lanang kudu asok

talak têlu pungkasan iku ranipun
talak bain kobra nênggih
têgêse pamêgat kang wus
têtela gêdhe pribadi
sarta umum sakèhe wong

dene bojo kang têmên dèrèng salulut
kalamun pêgat tan mawi
angêntèni idahipun
rampung pêgat kêna laki
gantya ingkang winiraos

kang ingaran kinuluk pan têgêsipun
copot gone dadi rabi
sarana nganggo tinuku
kèhe amirit maskawin
akèhe ingkang pitukon

upamane bojone wus ganêp catur
môngka arêp rabi malih
salah siji bojo catur
sinilih ningkahirèki
bayar maskawin karopyok

kang sinambut banjur têmên pêgatipun
manawa arêp balèni
marang kang mau kinuluk
ing sawanci-wanci kêni
samonèku kudu condhong

wusing condhong banjur kaningkah rumuhun
sartane nganggo maskawin
saupamane kalantur
tan binalèn lakinèki
wusing idah iku wadon

kêna laki ananging dèn eling bagus
pitutur kasêbut ngarsi
lamun ningkah muhung catur
luwih samono tan kenging
juru dêmung matur alon

dhuh babo papundhèn kula
nyuwun babarpisanipun
mênggah èstri kang tan antuk
lamun kinarya agarwa
Sèh Wakidiyat lingnya rum
kulup wadon kang tan kêna
dadi jatukramanipun

akèhe iku wolulas
dhihin êmbok sapandhuwur
pindho anak wadonipun
sapangandhap nora kêna
katrine iku sadulur
kaping pate kaponakan
kang saka sadulur jalu

ping limane kaponakan
kang saka wadon sadulur
ping nêm bibi saka biyung
pitu bibi saka bapa
wolu inya sapandhuwur
sanga anak wadon ingkang
nunggil susu sapiturun

ping sapuluh sadulur kang
iya ingkang nunggal susu
sawêlas ponakanipun
saka sadulure lanang
uga ingkang nunggal susu
ping rolas saka ponakan
saka wadon nunggal susu

ping têlulas bibi saka
bibi ingkang nunggal susu
ping patbêlas bibi iku
saka biyung nunggal pohan
ping limalas marasêpuh
sapandhuwur nora kêna
nêmblas tilas bojo sunu

ping pitulas patilasan
bojone sudarmanipun
kaping wolulasing sunu
kuwalon lamun si biyang
uwus kalakon salulut
kajabèku nora kêna
amayuh padha sadulur

myang kaponakaning garwa
datanapi bibèkipun
saka bapa saka biyung
winayuh padha tan kêna
Mas Cêbolang nêmbah matur
kang kenging amalènana
paran katêranganipun

kulup sababe dumadya
amalèni pan tatêlu
ka dhingin karabatipun
kaya ta bapa myang êmbah
sadulur sanak sadulur
lan paman saka ing bapa
paman uwa saking babu

kalawan anake lanang
paman saking bapa babu
kalawan anake jalu
paman uwa saking bapa
ingkang pancêr sèking jalu
kêna kabèh malènana
samonoku kudu urut

kapindhone janma ingkang
amardikakakên èstu
ingamate kang satuhu
ping têlune sri narendra
sabab ngadame puniku
karabat kabèh tan liya
iki ta upaminipun

sudarma de wus tan ana
nanging kaki isih idhup
iku dadi walinipun
bapa kaki wus palastra
sadulure lanang iku
sadulur lanang tan ana
sadulure bapakipun

nir kang saduluring bapa
kaponakan miwah putu
saka saduluring kakung
atanapi paman uwa
nak-sanaking bapakipun
saturute iku kêna
yèn ana sadayèku

lagi nyandhak janma ingkang
amardikakakên èstu
ing tamate kang satuhu
nire iku sri narendra
Mas Cêbolang matur malih
kang dadya guguring ningkah
ingkang pundi warnanipun

kulup upama kang lanang
edan miwah lara budhug
utawa bêlang kalangkung
kang nganti gigokkên manah
kang tanna sumênènipun
iku wadone tan kêna
anglêpasna ingkang jalu

lan maninging lamun priya
tugêl pajalêranipun
atawane lara pêluh
kawit sadurunge krama
winênangkên wadonipun
anglêpasna ingkang lanang
pratela maring ing kukum

timbangane yèn wanita
môngka ana sêlanipun
edan lawan lara budhug
bêlang karya giguning tyas
katutupan èstrinipun
dene daging lawan tosan
pinêgata uwus kusus

sarta tan lawan tinalak
yèn gone mangkono mau
sakwise klakon kanukul
maskawine wajib bayar
yèn ngudur katuring kukum


matur nêmbah Mas Cêbolang
rapak paran artosipun
maha wiku lingira rum
kalamun ana wanodya
lami tinilar ing kakung
tan sinungan sandhang pangan
panggonan myang tan salulut

banjur matur ing parentah
nyaritakkên ananipun
ngêntèni dhawuhing kukum
punika kang linakonan
nuwun mênggah jangkêpipun
patrap uruting paningkah
kang kalimrah ing praja gung

maha wiku angandika
kulup utamaning kakung
angarêpkên wadon kudu
ingkang kanggonan caturHA
asta anèm apik ayu
asli karêpe kang gênah
bibite turut rahayu

cacat kang prêlu tan ana
lawan kang wus rêsik tuhu
pirabara prawan kêncur
watêke lamun pêputra
tan anglingsêmakên kalbu
anom umuring wanita
tan ngungkuli marang kakung

watêke yèn kalah yuswa
kurang rêsêping kang kalbu
lawan kurang sukanipun
apik marang ing pambêgan
watake numrapi iku
marang kadang prasanakan
datanapi marang batur

yêkti budine utama
datan nguthuh anyalingkuh
ayu rêsêp kang andulu
adate têrusing manah
wong ayu pambêganipun
salamêt ing jêro jaba
mawèh lamên-laming kalbu

utawa sarating ningkah
pan lêlima kathahipun
ingkang dhingin ijab kabul
kapindhone wali lanang
katêlu pangantèn kakung
kapat pangantèn wanita
ping lima sait roro wus

lamun wali nora bisa
ningkahkên pribadi iku
angrêsaya maring kaum
utawa marang ulama
kang wus winênangkên iku
aningkahakên sasama
patrape mangkene kulup

pangantèn lanang nèng wetan
angarêpakên pangulu
waline kering pangulu
saksi loro anèng kanan
wusing miranti sadarum
kiwa linuli anjawap
marang kiyai pangulu

mangkene wali lingira
nêdha kiyai pangulu
kula ngrêsaya satuhu
dhumatêng ing jêngandika
ningkahakên anak ulun
wadon aran rara ana
angsal lawan bagus anu

kalawan maskawin slaka
pêthak satail wratipun
kinêncèng tuwin sinambut
kula èstu sampun suka
 pangulu wuwusipun
nampèni wali turira
wicantên mring mantèn kakung

bagus anu jêngandika
tampèni paningkahipun
rara anu anakipun
wadon ki anu kalawan
maskawin salaka pingul
bobot satail punika
kinêncèng tuwin sinambut

ki pangantèn atur kula
maskawin kawula sambut
ki pangulu gya umatur
mring wali kauningana
yèn maskawin dipun sambut
ki pangulu nulya donga
salisir maca tangawut

iya angudubilahi
minassaetani rajim
bismillah rahmanirakim
bismillah walkamdulilla

lahi rabil ngalamina
wasalatu wasalamu
ngala rasullolahi sa-
llalahu ngalai wa-

slam osikum ngibadallah
wanabsibi takkuwallah
aningkahakên kawula
ing rara anu punika

anak wadone ki anu
ing jêngandika mas anu
kalawan maskawin slaka
putih satail bobot

ingkang jêngandika sambut
jêngandika angucapa
ki pangantèn aturira
nuwun inggih gya angucap

nuwun narima kawula
paningkahe rara anu
ing kawula kalawan mas-
kawin slaka pêthak nulya

pan satail botên kira
kawula sambut punika
ki pangulu wusing myarsa
wabarakal awit donga

tangawut lajêng bismillah
nulya donga allohuma
alapkam alaeta
bainal maibatina

Allahuma tawil ngumur-
rahuma hasakihaji
sadahuma wanawira
kulubahuma wasabit

inamahuma waaksin
akmalahuma wawasih
arjakahuma wailal
kaerika ribahuma

pindiniwal dunya wal'a
kerahina kangala ku-
llisain kodir tamat
paragatingingkang donga

ki saksi nulya wacana
ki pangantèn dhawuh nata
jêngandika angèstokna
manawi ijêngandika

nambang rabi jêngandika
bok rara anu punika
pitung sasi lakon dharat
rong taun nyabrang sagara

na liyane nglakonana
ayahan dalêm sri nata
tan trimane bojondika
inggih bok anu punika

rapak dhumatêng ing kakim
andika lajêng ngrêntahna
ing talak dika satunggal
myang bayar maskawinira

ki pangantèn aturira
sandika gya sêsalaman
mring pangulu myang saksinya
tuwin ngujung para tuwa

lawan kulup kawruhana
wali pangulu saksinya
kudu wong kang wus diwasa
kang sartane datan mawa

cacat atanapi lara
kaya kang kasêbut ngarsa
kalamun nora mangkana
sarake pancèn tan kêna

Mas Cêbolang duk miyarsa
mangênjali ris aturnya
nuwun bilih makatêna
kajawi karsa paduka

sakawan pisan punika
kula pêgat sapunika
talak satunggal kewala
punapa sampun sakeca

mèsêm rila maha tapa
iya wus padha sarasa
konên mrene garwanira
wus mita kang sinung sabda

sakawan pisan mangarsa
maha wiku ris ngandika
rara kabèh kawruhana
ing samêngko lakinira

arsa mentar alêlana
tan karuwan kang sinêdya
mula sira ing samangkya
samya pinêgat sadaya

sarta asung maskawinnya
rêntah talake sajuga
jro pidah samôngsa-môngsa
bali mrene banjur kêna

balèni sira sadaya
datan ana kara-kara
mula padha dèn narima
sêsuwunên ing Hyang Suksma

aja nganti lawas-lawas
gèk balia among raras
tyasmu aja ana uwas
sakawan sarêng mangaras

kawula namung sudarmi
ngêmban dhawuhe sang yogi
yèn kenging kula gondhèli
têtêpa wontên ing ngriki

Mas Cêbolang anglingira
yayi tan pantara lama
ulun wangsul ing asrama
tan bêtah anilar sira

mung kang gêdhe apuranta
pra garwa arawat waspa
Mas Cêbolang gya ngabêktya
ngabêkti mring kakungira

santri sakawan mangarsa
wus samya pamit sadaya


rampunging ponang bicara
Mas Cêbolang lèngsèr sigra
tumurun saking ing arga
santri catur nèng wurinya

pra garwa kantun anggana
kucêm sunaring nayana
kadi tinilar antaka
pinupus karsaning Suksma

nêngna kang kantu nèng arga
ya ta wau lampahira
Mas Cêbolang kang winarna
datansah sabil ing nala

datan ana kang kacipta
amung kang kantun ing arga
mawèh gung lara wigêna
dadya rêndhêt lampahira

ing lampah kalunta-lunta
wus angancik wanawasa
kathah swara kapiyarsa
sang anom lêjar tyasira

parmaning Hyang Mahanasa
supe kang kantun nèng wukir
tan na dimpe lampahira
kalamun prapta ing candhi
agêng tinon rêspati
anama ing Barabudhur
inggih candhi pra Buda
kathah rêca agêng alit
sumewa lir anggane kang para buda

anjêngêr Ki Mas Cêbolang
myang rencang sakawan santri
miyat agênging pelag
kang kinarya sela laking
lir banon ribaganing
wit ngandhap tumêkèng pucuk
ingukir gêgambaran
tundha pitu tuhu adi
ngandhap candhi kinubêngan rêca-rêca

agêng alit warna-warna
wontên ingkang sirah paksi
sirah macan sirah liman
sirah buron amêpêki
ana kang sirah 
ngadêg atanapi lungguh
jèngkèng myang sila tumpang
ana kang kadi sêmadi
ana ingna ngêmbat langkap mandhi gada

salêsih miyat ing rêca
candhi nulya dèn inggahi
wus prapta satataran
anon gambar kang ngringgit
têpung gêlang ngubêngi
linajêngkên inggahipun
antuk kalih tataran
ingubêngan têpung tapis
linajêngkên migah ing tataran tiga

ingubêngan têpung gêlang
tapis lajêng minggah malih
praptèng tataran sakawan
sawusira angubêngi
aso sadayanèki
Mas Cêbolang lingira rum
rèh wus sêrap hyang surya
prayoga aso kariyin
mêngko bêngi nginêp ing kene kewala

ing latri datan winarna
sawusnya hyang arka mijil
winangsulan dènnya miyat
saubênging ponang candhi
kathah rêca gêng alit
sadaya sami kinurung
ing sela têrancangan
tapis dènira ningali
minggah malih margi prapat praptèng pucak

ngancik ing tataran gangsal
isèn-isènira sami
lan tatar undhak sakawan
kaot andhap sawatawis
myang wiyar datan sami
saya minggah mindhak ciyut
wus mubêng têpung gêlang
lajêng minggah malih prapti
tatar nênêm lajêng praptèng tatar sapta

umiyat kurungan sela
tinarancang alus rêmit
nglêbêting kurungan sela
isi rêca gêng satunggil
nanging pagarapnèki
kintên-kintên dèrèng rampung
saranduning sarira
kathah kang dèrèng cinawi
kang samya myat langkung eram ing wardaya

Mas Cêbolang angandika
paran darunane iki
rêca agung tur nèng pucak
têka tan tangkêp ing warni
yèn pancèn durung dadi
iku bangêt mokalipun
baya pancèn jinarag
êmbuh karêpe kang kardi
mara padha uda aranên ing driya

santri catur aturira
kawula samitan bangkit
gayuh karsaning kang yasa
Nurwitri lingira aris
kakang tan uwis-uwis
gonku dhêlêg-dhêlêg gumun
miyat kang gambar-gambar
kang anèng sela raringgit
garap rêmit tuhu bangkit kang iyasa

cikar tinarik ing gajah
anunggangi baya aji
apêse kae kêpala
awit nganggo dipayungi
kalawan ana malih
prau layar konthing jungkung
ana kang nunggang gajah
ana ingkang nunggang wajik
pinayungan ingirit prajurit dharat

ana janma nganggo êlar
ana wadon dhapur ngêmis
wurine rare kumêrab
ana nunggang tandhu joli
gambar kewan mêpêki
iwèn lawan manuk-manuk
iwak loh warna-warna
kayon kêmbang wisma wukir
dak ucapna sadina masa rampunga

wangune iku sadaya
pancèn ana critanèki
êmbuh jamane dhèk Buda
kang pirit-pirit warni
anaa kang ngandhani
iba sukaning tyas ingsun
Mas Cêbolang ngandika
cocog kaya gagas mami
kuciwane tan ana kang tinakonan

dangu kèndêl anèng pucak
ngalela ing Tidhar wukir
kawuryan sênêng arga
kêkuwunge anêlahi
èngêt kusumèng ardi
satêmah agandrung-gandrung
sinamar sabêling tyas
wasana lingira aris
payo padha tumurun yya nunggal marga

marga kang wetan Saloka
marga kidul Palakarti
marga kulon Kartipala
kang lor aku lan Nurwitri
saenake lumaris
praptane ing tundha catur
ing kono pakumpulan
êndi kang prapta rumiyin
ngêntènana dadi barêng udhunira

wus linggar saking ing pucak
tan na ngêmpal ingkang margi
sarêng praptèng catur tundha
kumpul aso sawatawis
sawusing napas aring
tumurun sadayanipun
Borobudhur kawuntat
linajêngkên lampahnèki
dupiantuk rong onjatan samya raryyan

sarêngan janma sajuga
Saloka têtanya aris
kisanak kang nambèng panggya
jêngandi saking pundi
kang tinanya mangsuli
kula saking Candhi Mêndut
kang katingal punika
prêlu amung aningali
lah kantuna kula andugèkkên lampah

Mas Cêbolang angandika
payo padha aningali
tandya lampahira prapta
anèng sangandhaping candhi
ing nginggil pucak lincip
pasagi kêplêng kawangun
lir masigit sinawang
sela krêsna kang kinardi
pan ing wukir tinatrap gambar sêkaran

gêgambaran warna-warna
tan pae lawan ing candhi
Barabudhur ka wus kocap
ponang candhi dèn ubêngi
Cêbolang umiyat ing
sajuga wiwara agung
lir wiwaraning guwa
rêsik gasik krisik limit
linêbêtan tan pisah santri sakawan

prasamya kagyat umiyat
rêca gêng igil nglangkungi
lungguh ngajêngkên wiwara
sela wêtah kang kinardi
ing kanan miwah kering
mèpèt pagêr manggènipun
rêca gêng anyatunggal
Trimurti wastanirèki
wusing miyat linajêngkên lêbêtira

kadi nèng sajroning wisma
jarambah sela waradin
payon sela tanpa saka
sumêblak sarwa gumringning
maring tyas narambahi
ênêng madhêp ing Hyang Agung
tan ana kang karasa
amung nikmat kang pinanggih
kaya-kaya lumuh lamun amêdala

sêpi paningal pamyarsa
mung maruta silir-silir
mawèh têntrêming sarira
ratri sipêng nèng jro candhi
mijiling sang hyang rawi
wus mêdal sadayanipun
lajênging lampahira
ing ênu datan winarni
ngancik tlatah têlênging ing tanah Jawa

nagri agung ing Mataram
gêmah ripah pasir wukir
wingit tur tata raharja
kang jumênêng narapati
waliyolah mumpuni
kyating rat Jêng Sultan Agung
Prabu Nyakrakusuma
kang minôngka patih jawi
mantrimuka Adipati Môndaraka

pangulu Amad Kategan
jaksa nama Jurukithi
Tumênggung Sujanapura
pujangganira nagari
patih lêbêt bawani
ran Tumênggung Singaranu
wau Ki Mas Cêbolang
kalawan sakawan santri
jujug anèng pakauman kamodinan

wismane Amad Têngara
yèku abdi dalêm modin
taruna misih jêjaka
ingêmong biyangirèki
samya eca nèng panti
kagyat mirêng kula nuwun
Têngara sigra mêdal
praptèng jawi wus pinanggih
gupuh-gupuh ingancaran manjing wisma

atata anèng jarambah
biyange milya manggihi
Ki Têngara manêmbrama
kisanak kang nêmbe prapti
ulun atur basuki
myang sintên kêkasihipun
ing pundi kadalêman
miwah kang sinêdyèng kapti
Mas Cêbolang mèsêm manis sung wangsulan

kalangkung panuwun kula
panêmbramanipun adhi
nama kula Ki Cêbolang
rencang ingkang wontên wingking
Ki Saloka Nurwitri
Palakarti tiganipun
sakawan Kartipala
saking ing Cilacap nagri
sêdya namung badhe sumêrêp Mataram

dèrèng gadhah tatêpangan
pramila bilih marêngi
kula nyuwun sih andika
amondhok wontên ing ngriki
bilih sampun udani
karaton jêng sang aprabu
miwah ningali liman
tuwin mriyêm nyi sêtomi
kalilana lajêng dumugèkkên lampah

Ki Têngara latah-latah
adhuh sampun walangati
nadyan langkunga sawulan
ki raka wontên ing ngriki
saèstu ingkang rayi
dahat sukèng anèng kalbu
kula kang anêdahna
dhumatêng ing pundi-pundi
Cêbolang ngling sokur gih yèn makatêna

punika klêrês punapa
èstri kang tumut manggihi
Ki Wisma ngling biyang kula
êmbok asunga pambagi
sanadyan nêmbe panggih
rasane atiku biyung
tumèmbêl kadi kadang
ora ilok lamun lamis
Bok Têngara aris wijiling wacana

anak-anak sadayanya
sami katuran basuki
wontên sudhunge pun biyang
kang liningan saur paksi
pangèstunta kapundhi
rahayu sadayanipun
Nyi Têngara gya mentar
mingak-minguk klithah-klithih
yun sasêgah jatine tan paran-paran

Mas Cêbolang datan samar
kalèjême nyai panti
nulya ngêdalkên mangunah
sêkul lêmêng anèng upih
pes-pesan tômbra abrit
lêmêngan sidhat myang kutuk
dhèndhèng ulam mênjangan
asinan kidang nèng klênthing
grèsèk gramèh sambêl windu uyah lêmbat

jênang dodol jênang nôngka
jênang durèn jênang jiwit
sambun têpung sabun pisang
jêram kêprok dhuku mangkis
kokosan kêpêl wangi
pêlêm sêngir dadol madu
sayuran brambang bawang
gêndhis arèn bubuk kopi
êtèh Jawa gêndhis klapa arum pêthak

atigan ayam kinamal
pinindhang myang traos abrit
acar timun lombok bawang
uwos gaga pêthak abrit
kêndhil cèrèt dêmbagi
wajan kwali enthong irus
cêthing tipungan sata
tan sirih pênuh piranti
kêba mindhong isi kalabot bêsutan

kalasa babut plajêngan
mangkok piring panjang cakir
wusing samêkta sadaya
dhêrêk nèng jawining panti
Mas Cêbolang lingnya ris
paduka tampèni
angsal-angsal sapala
nolih maring catur santri
samya mêdal nglêbêtakên angsal-asal

kêbak isi jroning wisma
mlongo dhêlêgnya ing panti
Mas Cêbolang gya ambêgan
kêpèk isi sinjang lurik
lawan badhe kulambi
abrit cêmêng miwah wungu
ingaturkên ki wisma
adhi pun kakang nyukani
sinjang lurik gêgandhengan lan pun biyang

êmbok ing salêbêtipun
kula mondhok wontên ngriki
kalawan rencang sakawan
sasêgah ayya ginalih
ing sawontêne kewala
anggêpên batih pribadi

yya darbe rikuh pakewuh
ing sakarsanta prayogi
punika kang angsal-angsal
saèstune kula darmi
muhung dadya lêlantaran
paringing Kang Maha Sukci

brêkar dalêm jêng sinuhun
kang liningan lingra ris
e sokur alkamdulillah
ulun tan sagêt mangsuli
barokoh wus binukakan
ngandhar-andhar angêbêki

pinunjungkên lurahipun
kyai pangulu myang kêtip
ngulama miwah tatôngga
ngiras angaturi uning
kapondhokan tiyang mônca
saking ing Cilacap nagri

laminya datan cinatur
dènnya nèng nagri Matawis
sabên Ki Amad Têngara
ingundang mitranirèki
miwah kônca prasanakan
tanapi pra luhur Jawi

tilawatan amaulut
tuwin amaos prajangji
Ki Cêbolang atut wuntat
kalawan sakawan santri
lamun mawi tarêbangan
Cêbolang lawan Nurwitri

panarêbangira bêsus
dhasar warnanira sigit
swara landhung arum rênyah
warna angrêsêpkan ati
Mas Cêbolang ing samangkya
wus kathah kwanuhnèki

Amad Têngara sêmpulur
rêjêkinira lumintir
pamèwèhe para mitra
tuwin kang sami pêparing
dadya nora kêkurangan
kang binukti sabên ari

sadhengaha marginipun
kamurahaning Hyang Widhi
wanci ngajêngakên asar
ki modin maring ing masjid
Cêbolang sarencangira
tumuntur maring ing masjid

sawuse bêdhug tinabuh
têngara samya ngasêri
sabakdaning waktu ngasar
abdi dalêm bêkêl kêtip
ngrasuk samir manggul talam
isi sêkar ratus wangi

Mas Cêbolang têtanya rum
lah dhi punika punapi
kang binêkta sinongsongan
talam tinutupan putih
ingampil kêtip ngulama
sadaya samya umiring

kakang sampun adatipun
sabên malêm Jumungah ri
anyêkari kang wus swarga
Panêmbahan Senapati
eyang dalêm kangjêng sultan
sumare sawingking masjid

adhi punapi panuju
utawi manawi kenging
kula ba dhèrèk sowan
nyuwun barkah supangating
kang amutêr tanah Jawa
kakang kalangkung utami

sampun prapta ngajêngipun
gapura sakidul masjid
rinarêga asri pelag
wangun mirit Majapait
tandya kuncine binuka
mawi maos salawati

ririh lêlagoning kidung
arum nyênyêt mêmimbuhi
wingiting kang pasarean
tan ana walang alisik
mung swarane maca slawat
ngalik-alik mawèh tis-tis

sampun lumêbêt sadarum
praptèng palataran wradin
ayom kayoman kêkayyan
nagasari tharik-tharik
sisih kilèn cakêt lawan
gapura kang kaping kalih

wontên bangsal alit bagus
payon sirap kajêng bêsi
kêtip ngulama sumewa
nèng bangsal amangênjali
maos salawat tan kêndhat
kumêlun padupan wangi

gapura binuka sampun
lurah kêtip anèng ngarsi
ingkang samya atut wuntat
sarênti lêbêtirèki
praptèng sajrone gapura
lampah dhodhok sadayèki

kang nèng ngarsa kèndêl sampun
makidhupuh mangênjali
nulya abawa tahlilan
binarung sakèh kang ngiring
gumrênggêng angantak-antak
yayah sundhul ing wiyadi

tahlilan sawusing rampung
nulya donga wanti-wanti
amin rêmpêk kadi umbak
maroting kang donga puji
cungkup agung payon sirap
tinutup gêbyog ingukir

binatur ing sela pingul
jarambah sela cêndhani
wiwara sampun binuka
sadaya samya marêki
Mas Cêbolang ririh tanya
sintên kang sumare adhi

wontên salêbêting cungkup
ajajar tiga puniki
kakang niku kang satunggal
Kangjêng Nyai Agêng Ênis
kang ibu Kyagêng Mataram
kang eyang Jêng Senapati

dene kang satunggilipun
pasareannya Jêng Gusti
Pangeran Anjayaprana
cariyosipu si kaki
Jêng Susunan Kalijaga
de satunggilipun malih

sinêbut Jêkyain Dhatuk
Palembang ingkang wêwangi
gih punika Sultan Pajang
kacriyos kala ing nguni
wus sumare anèng Bêtah
dipun êlih mring Matawis

kang wontên ing daganipun
punika Kyagêng Matawis
ngandhaping Kyagêng Mataram
Panêmbahan Senapati
Ngalaga yasèng Mataram
dene ngandhapipun kêdhik

sisih kilèn Jêng Sinuhun
Sedakrapyak awêwangi
kang sisih wetan punika
Jêng Kyai Juru Martani
dahat wusing sinêkaran
tinutup sadaya mijil

wangsul marang masjid agung
sabakdane ngisa nênggih
samya mantuk sowang-sowang
Amad Têngara ki modin
mantuk lawan tamunira
dupi nèng marga kapanggih

Ki Mongtrustha lurahipun
talèdhèk sajroning nagri
ki among sru latah-latah
basane kapasang yogi
nak modin lan tamunira
padha tak aturi kampir

pinarak mring wisma ulun
prêlu amung tak jak mukti
bokmu olah lodhèh ayam
pindhang sungsum lidhah anyir
bubuk dhêle karotogan
krupuk bôngka lawan pêtis

ki modin manolih pungkur
Mas Cêbolang wus atampi
kula andhèrèk kewala
ki modin angling suwawi
sampun kerit lampahira
praptèng paregolan jawi

para arum-arum mêthuk
abusana gagônda mrik
ingkang angliga sarira
payudara maya kengis
rarimongan ngore rema
lalewanira kinardi

mawarna manganggènipun
panjrah lir puspita mungging
patamanan Ngargasoka
Cêbolang têtanya ririh
punika pyantun punapa
ayu-ayu warni-warni

kakang punikèstri punjul
kêkasih Hyang Odipati
upami jaman kaendran
waranggana swarga adi
sarêng jaman ing Mataram
punika kang nama ringgit

sadhengaha ingkang ayun
jangji mawi srana picis
kang pundi kinarsakêna
winênangkên nandhing milih
kairas tuwin binêkta
ing sasayahipun kenging

Mas Cêbolang mèsêm manthuk
pra arum samya nambuhi
solah tanaga suwara
gêrubyag wênèh jajari
praptèng wisma ingancaran
pinarak mugèng pandhapi

bojakramaning lumintu
datan liyan kang ngladosi
para absari sadaya
dhokoh nora wigah-wigih
para tamu jrih tumingal
tumungkul ambajong liring

kang kapanduk tyas kumêpyur
ênar-ênar sênik-sênik
riwe gumyus marawayan
Ki Saloka Palakarti
kalawan Ki Kartipala
katrinya tumungkul liring

Ki Amongtrustha lingnya rum
anggèr sampun mawi ajrih
punika anak-anakan
sanès yoga ngong pribadi
tumênga Ki Mas Cêbolang
tanya pintên kang pangarsi

ênggèr kang sadasa amung
kang tate mungkasi kardi
bêdhah praja tuk boyongan
pun anggrèk pun nagasari
pun cêpaka rukêm kalak
pun dilêm taluki sruni

wungu landêp pudhakguru
pun jalamprang manis nyikir
mèlêm gandês mlathi thilang
pun kidung ingkang mungkasi
ragi kuciwa ing wônda
mung swaranya mawèh branti

wusnya wanci lingsir ratri
Ki Saloka Kartipala
Palakarti katigane
samya aso ing modinan
de para waranggana
mantuk maring têngganipun
sadhiya lamun kampiran

kang kantun anèng pandhapi
gunême tan ana kêmba
gupruk gar gir sru gujênge
Mas Cêbolang lon lingira
Kiyai Amongtrustha
paran ta darunanipun
pra apsari asih trêsna

niku anak wontên kalih
saking isarat myang tingkah
kang kalêbêt tyase wadon
kasiyat saking Pandhita
Lukman Nulyakin nama
bab nikmating apulanghyan
dununging rasa wanita

dununge saari ratri
awit surupe hyang arka
tumêkèng pêndhap surupe
rahsa angalih panggonan
anut lampahing tanggal
sapisan nêmbêlas gathuk
têkèng tanggal tigang dasa

lamun ayun pulangrêsmi
anuju tanggal sapisan
awit arasên bathuke
tanggal pidho awit ngaras
pêpusêr tanggal tiga
wiwit mijêt wêntisipun
kanan kering kalih pisan

ping pat mijêt lêngên kalih
kaping lima awit ngaras
ing prêmbayun kalih cècèg
Ki Têngara Mas Cêbolang
Nurwitri sami latah
de tanggal kaping nêmipun
awit ngaras slaning imba

tanggal kaping pitu awit
ngaras slaning payudara
ping wolu ngaras lathine
ing nginggil lawan ing ngandhap
tanggale kaping sanga
mijêt pupu kalihipun
sarta anguswa walikat

tanggal ping sadasaawit
garapên wêtênge ika
ping sawlas ngaras granane
ping rolas ngusap walikat
tanggal ing tiga wêlas
wiwit angaras prêmbayun
jumbuh lan tanggal ping lima

kaping kawan wêlas wiwit
ngaras lathi ngusap suryan
ping gangsal wêlas wus pantok
wiwit ngaras kalih imba
punika yèn linakyan
kalangkung utaminipun
awit punika wanita

pakolih rasa kang luwih
nikmat kalawan mupangat
dika pêndêng panggonane
dèn usir têmah glis mêdal
katarik gunging trêsna
pun wadon mring kakungipun
datan darbe cipta liyan

trênyuh tyas mung nyipta laki
tamat kang saking pratingkah
wontên malih saking êmèl
bilih nuju among raras
punika kang winaca
Allahhuma jannibinus-
saetan mara japana

yèn badhe bêtah kapati
ron têgundhi ron widulya
myang babakan trênggulune
pinipisa ingkang lêmbat
ginalintir inguntal
lah ta niki èlmunipun
winaca ping kalih wêlas

kumala saha ekadi
kun payakun ilaika
datuka mukanatane-
ka alahuma yamuka
nuju jranum ya ala
uyamukadad biramu
tika akamarikiman

yakti kuwat dakarnèki
sartane tan nuntên mêdal
wontên mèl pangampêt manèh
kaol saking tiyang sabrang
bilih ayun sahuwat
winacaa kaping têlu
yêkti dangu wêdalira

ari panas rênggang bumi
ari ujan rapêt kisma
utawi dèn usapake
maring darbèking wanita
rapêt kadi parawan
yèn arsa miyoskên gupuh
mung winalik êmèlira

pami botên akaron sih
nanging sagêd trus ing rahsa
amung ginriming mundrine
pinidih ing kempolira
kunta ngalihimukadam
brai mung punika sampun
yêkti kumyus marawayan

upamane sahuwati
lawan wadone priya wak
ayya raosan salare
tuwin yya angalêmbana
sakawit umaosa
tangawut sawise putus
lajêng maos bissêmillah

hirahman nirakimin
nuntên amaos rabana
rabini rabi isine
wêdaling kang punang rasa
bun-bunan tiniyupa
hya ambêgan kaping têlu
ing batin maos punika

bismillah rahmanirakim
macan putih ana dhadha
kumêtu banyu uripe
ê urip sajroning toya
la illaha illolah
Mokamad rasullohu
wontên malih sarat-sarat

mawi wapak sinêrati
ing dhaharan ron dalancang
puniki ana wêrdine
parimbonira binuka
sadaya samya miyat
katri ya manurun guyup
winantu sukaning driya

Mas Cêbolang tanya malih
èstri mrih saeka praya
kadi paran isarate
Amongtrustha mèsêm lingnya
anak pratingkah kasar
sawusira apulanghyun
têka kèndêlnya kewala

ayya nganggo dèn bêrsihi
nulya ngagêm rambah-rambah
maring wong wadon sanèse
sadaya ingkang kaambah
adat kang wus kalakyan
nadyan nganti èstri wolu
sadaya nunggala karsa

wontên langkung alus malih
pangèdhêpan pangasihan
miwah saeka kaptine
ananging punika sarat
kêdah mangsuk ing angga
sadengaha tikahipun
watone klêbêt padharan

kumpuling kêrukan dhiri
wontên kalih wlas panggenan
pasung myang kalamênjinge
kulung ati kalawan
kêkèlèk kalihira
tuwin têkukane sikut
ingkang têngên lawan kiwa

têkukan gêl-ugêl kalih
èpèk-èpèk kalih pisan
slane jêmpol asta karo
lawan kêkalih walakang
têkukan dhêkul samya
tungkak kalih myang slanipun
jêmpol lan suku kalihnya

jangkêp kalih wêlas warni
nulya winoran kalawan
ing rahsane pribadine
wus kumpul dados satunggal
tinrap pèk-èpèk kiwa
asta kanan ngugêl gupuh
maos ya Allah Mohkamad

lamak buda illolahi
lamujuda illulaha
ping tiga nulya winorke
dhaharan twin juk-unjukan
ingasungakên marang
pundi kang dadya ing kalbu
ingsak-Allah asih trêsna

taksih kathah ingkang warni
nanging punika wus cêkap
winantu lawan bêgjane
sadaya nuwun aturnya
wus wanci gagat enjang
Amongtrustha lingira rum
prayogi sami bibaran

tamu katri minta pamit
wus linilan lèngsèr sigra
sapraptanira ing pondhok
aliyêp amung sakêdhap
satanginira nendra
Ki Mas Cêbolang lingira rum
adhi wawi miyat liman

ki modin angling prayogi
sawusnya nadhah sarapan
sigra mintar lan tamune
prapta lun-alun pêngkêran
jujug ing wêwantilan
umiyat dipôngga jalu
gadhing pêthak sêmu jênar

agêng inggil lêmak lêmis
Cêbolang tanya kisanak
dipôngga sintên namane
srati gajah suralinya
kagungan dalêm liman
paring dalêm jêng sinuhun
nama Kyai Brajamuka

sadangunira ningali
anyukani kang tatêdhan
kalapa têbu pisange
satêlase kang têtêdhan
kang samya anon liman
linajêngkên lampahipun
arsa aningali sima

mêdal jroning baluwarti
anjog wetan sitibêntar
prapta alun-alun êlèr
pojok ingkang kidul wetan
prênahe kandhang sima
kinarangkèng glugu bakuh
datan dangu miyat sima

wêdalira amiyarsi
swara gumrênggêng tan kêndhat
Mas Cêbolang têtanya lon
adhi swaraning punapa
kang gumrênggêng punika
lah kakang kumandhangipun
pêkên agung abrêmara

wawi adhi aningali
dupi wus prapta ing pasar
kalangkung eram driyane
kathah tiyang wêwadean
miwah ingkang têtumbas
jêjêl uyêl suk-ingêsuk
nanging tan na sangsayanya

Mas Cêbolang tumbas kêris
lêrês pamor bêras wutah
rêgi gangsal reyal kropyok
tanya adhi dhapur nama
ki modin tan uninga
wawi kakang sami mocung
mampir dhumatêng pandhean

