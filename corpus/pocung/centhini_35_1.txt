Surat Sênu anèng tajug adan Subuh
swarane araras
lagon Bantênan gumrining
asalatu kèrun min arum ngêmandhang

Sawusipun adan gya sunat sadarum
pra santri kang salat
wong tuwa myang santri cilik
Jèngraga wus sunat anêthêkkên kamat

Gya kamat wus Jayèngraga ngangkat prêlu
usali parêlas
Subêki rêkangatèni
ada-an ima-man lillahi tangala

Gya Allahu akbar kabiran alkamdu
-lilahi kasiran
wa subkanalah bukratin
wa asilan nulya amaca Patekah

Sampunipun Patekah ing suratipun
pan Inna anjalna
sawusing Patekah akir
apan surat Watini wêwacanira

Nulya rukuk iktidal andonga Kunut
asujud ro tahyat
sarta sumaminah têrtib
nulya salam bakda gya puji-pujiyan

Swara barung rêmpêg nganyut-anyut arum
sabawaning desa
kang barungan kang sarênti
ingkang lagya dhikir myang wus sêlawatan

Wênèh kang wus ngaji turutan gumrumung
anulya gya adan
sabawane desarja-di
wor krêngkèting pipikul sami pêpasar

Wêktu Subuh wong sadesa tanginipun
samya nambut-karya
malah bangun kèh kang tangi
olah ratêngan wênèh mangkat pêpasar

Kang galêpung ting gêrandhung myang kang nglêmbur
pandhe gêndhing sayang
tan sêpên raina wêngi
amêwahi sênênging desa raharja

Têka sêmu yèn Subuh kwèh swaranipun
bangun bang-bang wetan
barung ingon-ingon muni
jaran kêbo sapi bèbèk miwah ayam

Mrak manguwuh nyangungung prêkutut manggung
myang putêr bênggala
sikatan munya cing-go-ling
anèng kaywan kolik munya aklikikan

Pêksi tuhu nèng gurda anggantêr asru
cocak kêkroyokan
kuthilang imbal kudhasih
bèthèt jalak sauran menco kêpodhang

Swara umyung unine pêksi ambarung
swaraning pujiyan
kang pêksi lir angrakêti
kang amuji myang kadya tutuku jajan

Rare gumrah pangajine anèng tajug
gladhag kang angeja
alip jabar a jèrè i
a bêse u ana kang ngaji turutan

Kul ya-ayu halkapirun la akbudu
-na ma tak buduna
wa la atum ngabiduni
ma akbud wa la ana ngabidun ma nga

batum wa la antum abidun ma akbud
lakum dinukum wa
-liya dini apan nênggih
kap lam pès kul ya jabar ya lip jabar a

Ya pèse yu lapalira kul ya ayu
ehe lam jabar ha
kap jabar kape jère pi
re pèse ru nun jabar na lam jabar la

Lip ngin jabar be bêse bru dal bêse du
ênun jabar êna
nulya ginêladhag ngaji
lapal halkapiruna la akbuduna

Min jabar ma tengin jabar ta be bêse bru
dal pès du nun jabar na
ma takbuduna lan malih
angejah wau jabar wa lam jabar la

Alip ênun jabar a te min pès tum
wa la antum nulya
ngin jabar nga be jèrè bi
dal pèse du nun jabar na lip ngin jabar

Be pèse bu dal pèse du wa la antum
ngabiduna ma ak
-but wawu jabar wa nênggih
lam jabar a lip jabar a nun jabar na

Ngin jabar nga bê jèrè bi dal pèse du
lapal wa la ana
ngabidun kêlawan malih
min jabar ma ngin jabar nga be jabar ba

Te mim pès tum lapalira ma ngabatum
gya wau jabar wa
lam jabar la lawan alip
nun jabar an te mim pèse tum anulya

Ngin jabar nga be jèrè bi dal pèse du
lawan nun jabar na
mim jabar ma alip a'in
jabar ak be pèse bu dal pèse du-nya

Wa la antum ngabiduna ma akabud
lam jabar la êkap
mim pèse kum dal jèrè di
nun pèse nu kap mim pèse kum anulya

Wau jabar wa lam jèrè li puniku
lawan ya jabar ya
dal jèrè di nun jèrè ni
la kum dinukum wa liyadini tamat

Yata wau Jayèngraga wusnya Subuh
nimbali bannira
Kartiraga praptèng ngarsi
Jèngraga ngling hèh ya bapa Kartiraga

Rèrèhamu wong magêrsari sêdarum
myang wong padhukuhan
sarupane jalu èstri
pan kêrigên kabèh kon tumandang karya

Pasang tarub lan mragata mesa lêmbu
wêdhus bèbèk ayam
dadakan sadina iki
rah-arahên sor Ngasar pêngantyan prapta

Wusa rampung samêngko bapa dèncakup
Ki ban Kartiraga
umatur mring Jayèngragi
inggih sampun kula artini sêdaya

Tiyang dhusun taksih dèrèng wontên mantuk
lamun wontên karsa
ingkang dadakan kadyèki
sampun kantos dados timbalan abdinta

Bapa ya wus trapa karya mumpung esuk
aywa kêlayatan
ki ban sandika turnèki
nulya mundur sing ngarsa sigra parentah

Tan adangu rèrèhanira kumêrut
wus prapta sêdaya
kantun anrapakên sami
cagak palang pring tarub blarak pinasang

Kusung-kusung kang masang tuwuhan têbu
rêjuna lan pisang
raja lawan cêngkir gadhing
Jèngraga ngling mring Madasra Amaddiman

Ya sirèku wong roro dene karyamu
sakèh pêpragatan
rampunga dening sirèki
kêbo sapi wêdhus miwah bèbèk ayam

Ingkang sinung wuwus sandika turipun
nulya malih nabda
mring Nuripin Jalalodin
kinèn karya kêmbar-mayang sakêmbaran

Lan sirèku Crêmasana lan kancamu
mêngko sore padha
yèn mapag pêngantèn prapti
panganggomu kabèh padha bagorana

Lah wis gupuh prentaha mring anak putu
kabèh padhalangan
kang liningan nêmbah amit
Jayèngraga ngandika mring para lurah

Hèh gus Dawud pêpêkên rèrèhanamu
mêngko bakda Ngasar
mapan sêlawatan dhikir
trêbang têlu bae kang padha arahab

Matur nuwun sandika ingkang tinuduh
sigra Jayèngraga
kondur mring dalêmirèki
ngandika mring garwa Rarasati sigra

Paran uwus nuduh batur kèn têtuku
apa kang tan ana
mupung pasar dhewe Paing
Nikèn Rarasati umatur sandika

Dèrèng nuduh kawula ngêntosi dhawuh
kang raka lingira
iya mupung esuk yayi
biyung Cerong bae konên mênyang pasar

Dhuwit wolung reyal kaya iku cukup
ngur para kuranga
mêngko gampang amuwuhi
wong wus sarwa ana mung ukur panganan

Lawan bumbu myang sajèn-sajèn puniku
yèki wruhanira
amantu midadarèni
wus bêgjane ipemu bok Tambangraras

Karsanipun ramanta Jêng Kyai nêngguh
sawising nèng sira
kakangira Sèh Mongragi
ing sadina sawêngi sorene paman

Gilir ulur para paman ngundhuh mantu
nulya mring Kauman
man Pangulu Basarodin
nuwun ngundhuh mantu mring sang pinangantyan

Alon matur sandika kang rayi gupuh
nuduh mring bok inya
hèh biyung Cerong dènaglis
lah mênyanga pasar Paing tutukuwa

Gula bumbu pêpanganan sadayèku
apa kang tan ana
mangsa bodhoa sirèki
picis wolung reyal iki amboronga

Lah wis biyung umangkata mupung esuk
Ni Cerong gya mentar
mring pasar lan pêngantih tri
wus dinuga amborong warnining pasar

Tan adangu Ni Cerong dènnya têtuku
wus tan kaliwatan
myang kang mikul wus miranti
mulih ngirit ting karêngkèt buruh rolas

Praptèng ngayun wus tiniti tukonipun
Nikèn Rarasatya
ngandika marang kang bibi
lah inggih punika bibi Kulawirya

Kula sampun pasrah mring bibi sêdarum
kang dadiya kulmak
mandhegani nambut-kardi
rampungipun ing sêkul ulam panganan

Saliripun kalêthêk pawon puniku
kula wus pitaya
dhatêng pun bibi kêkalih
Nyai Kulawirya nauri sa-Allah

Nulya mundur ni Kulawirya nèm sêpuh
Jèngraga ngandika
marang padêkan pawèstri
malêbuwa undangên si Nini Daya

Kang ingutus tan antara nuli rawuh
sira Nyai Daya
Jayèngraga ngandika ris
lah Ni Daya andika rèh wayah-dika

Rakitipun ing pêpajangan puniku
inggih kang prayoga
nini pasanging tilam mrik
Nyai Daya nauri inggih putu-mas

Pênêdipun ngèmpêr sakêdhik tilam rum
pasang rakitira
ing dalêm agêng ingirib
tilaming sang pinangantyan sarwa seta

Alon muwus Jèngraga inggih puniku
nini aprayoga
sawiji gyan sarwa putih
rekanipun mangsa borong Nini Daya

Malih muwus mring garwa yayi sirèku
lah uwus dènenggal
mupung esuk dènagêlis
tur sêndika kang rayi nulya mêmajang

Sigra mêtu mring jawi pêndhapa lungguh
ing lante dêmangan
nyamping lurik Bugis langking
apaningsêt jingga sèrèt ijo dhulang

Sarwi kalung srêbèt putih gênis alus
pa-asatan rema
rema kêbês mêntas gunting
adhêsthar kumbaya cathokan kusta bang

Waja jamus anglaring kombang agêmpung
kumbala kêtogan
lèmèt têpèn lir minangsi
aliyangan èpèk têmbalo gêbêgan

Sêliripun satunggal angampil dhuwung
anèng keringira
lan rare parawan sunthi
ngampil lopak-lopak lawan pakêcohan

Linting alus nipah sata dhèdhès arum
sira Jayèngraga
tinêrap pra magêrsari
miwar para lurah santri nambut-karya

Pan gumuruh swaraning pawon kumrusuk
rinayap ing kathah
sarèrèhane pribadi
desa Magêrsari santri padhalangan

Kang nèng ngayun Kulawirya lan pra sêpuh
Sêmbagi Jumêna
myang sudagar magêrsari
samya damêl sajèn sapit abing rêmpah

Ingkang mupuh ulam sawênèh amarut
ngoncèki bêrambang
bumbu sate age arih
Jayèngraga pinarak sarwi gambangan

Nadyan nuduh ing karya sakaliripun
sinambi anggambang
gêtêr galêbêg kur jawil
Kulawirya ngêndhangi cangkêm dhêng-dhungan

Ngandika rum Jèngraga sarwi gumuyu
Crêmasana sigra
mundhuta rêbab lan suling
gêndèr kêndhang payo gagadhon lirihan

Kang tinuduh tan adangu prapta ngayun
Ganda Widiguna
Widilêksana tan kari
Tunjangkara sampun samêktèng sadaya

Lingira rum kêndhangmu aturna gupuh
mring man Kulawirya
nulya ingaturkên aglis
angling malih lah Crêmasana ngrêbaba

Gêndèr iku Gandasana kang anabuh
si Tunjang nyulinga
Widiguna kang nyuluki
wis sênggrèngên rêbabmu pathêt manyura

Yèn sêndhon wus tutug banjur Kuwung-kuwung
Crêmasana sigra
rêbab tinênthêng nêmnèki
gêndèr suling gambang tinabuh nêmira

Wus pikantuk nyamlêng sênêng grèngèk arum
gya mamèt manyura
tutupan gêtêr amiwil
ngulêr kèkèt panuduhe ngêmbat kawat

Cumênthong puk angatonggèng masang antup
jariji pat ganggang
lir sikile lalêr kêsit
driji manis jênthik ting cêngkênuk rikat

Anglir sunguting kupu angingsêp madu
kosokane lamba
muput sègêgan lêstari
walikane rangkêp ngêcêk rikat rata

Pacakipun amanjing antêng tumungkul
dene Gandasana
anggêndèr grênêngan ririh
angathimil kumrining srênge nyalupak

Ngênuk-ênuk bêbêngkakane ulêm-puk
cengkoke clêmpungan
pancêr sandhungan mincati
angipinjal jêjêl nyêlani irama

Pacakipun lir Unêngan sêmunipun
Tunjangkara dènnya
anyuling bêning cumlêring
anyaririt tulupane atilêpan

Ngêlong tutup papelon aliyu-liyu
Jèngraga anggambang
nêrithil asta kumitir
tan sulaya kiwa têngêne arikat

Kumalunthung narêthêg gêtêr glêbêg thur
pacake wiraga
aladak ang-Gunungsari
Widiguna suluk ngêliking manyura

Nganyut-anyut loyop pantês suluk bangun
sakèh kang miyarsa
sadaya karênan dening
Jayèngraga dènnya sasêndhon araras

Sawusipun tutug liyu-liyunipun
pathêt Sarayuda
sabêman gong nulya wiwit
gêndhing Kuwung-kuwung munya rum araras

Kêndhangipun ajêg jêjêg lamba kukuh
ulêt wilêt samya
rêbut yatmakaning gêndhing
apan dangu dènnya ngês-ngês cengkokira

Gêndhingipun niba kêndhange angguguk
kipat akosèkan
bêm sêbah kêmpyang nêlampit
ambiyantu tan sulaya wilêtira

Wusnya dangu nêsêg tan antara suwuk
sigra Jayèngraga
ngasta rêbab pathêt ngêlik
ngik-ingiking tutup kosoke rangkêpan

Tutup bêsus kosok rangkêp rikat alus
eram kang amulat
sêmbada lan kang nyuluki
pan katongton Jèngraga kamuktènira

Ngandika rum mring rarèstri kinèn mundhut
sêrat Bratayuda
kawi kang kinèn gya prapti
Jayèngraga sèlèh rêbab mundhut sêrat

Pan anuju kang winiyak pupuhipun
kang sêkar Sardula
Wikidhriya dènwiwiti
swara manis arum mêmbat wuluh rêmak

Ngadan talu mangsah manêngah tinêngguh
pêjah ning sura ka
kalih pisan lajêngnèki
yeka tandyangambah gunung saha bala

Ngambah têkèng sohini yeka sru nêngguh
rata Nata Salya
pinanah lajêngirèki
mwang Wirayodha pêjah tanbismèng sira

Matya Karwa Krêtawarma lajêngipun
panmakarwanrata
mung sapada ngandika ris
Widiguna iki sira apalêna

Gonnên suluk ada-ada grêgêt-saut
iku dalil dhalang
layang Bratayuda kawi
nadyan padha kawi aja layang jarwa

Kurang mungguh tetela yèn dhalang dhusun
sanadyan dhusunna
yèn olèh yudanagari
dadi nyata sambada komuk ing dhalang

Dhalang iku pat prakara kudu gambuh
dhihin jêjanturan
kapindho gêndhing kêkawin
ping tri banyol kaping pate sêsabêtan

Yèku kang wus pralêbda nyênyêt atutug
Widiguna turnya
mugi angsala pangidin
sawab bêrkah ing wuwulang Jêng paduka

Inggih nuwun bêndara kawula sinung
wulang mrih pralêbda
Kulawirya ngêndika ris
iku priye lakune Sardula pira

Ingong durung pati omah kawi iku
namung uran-uran
daya kèha sapada thil
lamun maca nèng layang lumpuh kewala

Naur wuwus Jèngraga inggih puniku
lampahe kang sêkar
Sardula wilangannèki
lampahipun sapada lingsa sangalas

Angkatipun nênêm ping ro nuli pitu
gunggung sapadanya
pitungdasa gangsal nênggih
ukaranya kang nêm ngangkat rong aksara

Ingkang pitu ukaranya mangkat têlu
kêdah wiwicalan
angkating pada lingsèki
lamun gangsal dipunangkati satunggal

De yèn wolu pan sêkawan angkatipun
sênadyan kang sêkar
kidung macapat tan pahi
inggih sami yèn angkating wiwicalan

Manthuk-manthuk Kulawirya dèrèng surup
ah manira wêgah
nora têlatèn nitèni
payo padha klênèngan bae kapenak

Nanging iku ana kojahe kang muwus
yèn wong kalênèngan
nganggo kêndhang tan dèn-gongi
rada ora ilok ingaran kêmangga

Bêcikipun nganggo gong ywa sêru-sêru
lirihan kewala
Jayèngraga mèsêm angling
apa nyata Widiguna mangonoa

Alon matur lêrês pangandikanipun
paman jêngandika
sami lan pituturnèki
jênatipun gêbal sampeyan pun bapa

Jênatipun kakang myang kang sêpuh-sêpuh
mastani kêmaga
mawi kêndhang tan dèn-gongi
tan amawi êgong sampun mawi kêndhang

Lingira rum yèn mangkono yèngsun mèlu
dhadhagane ala
lire kêmaga tan bêcik
lah ya mara jumuka gong pêwayangan

Kang tinuduh mundhut gong kênong prapta wus
nuli Jayèngraga
angrêbab langkung rêspati
asêsêndhon sinulukan pathêt sanga

Wusnya nutug sêndhon lih-ulihanipun
apan lajêng buka
gêndhing sanga Gambirsawit
ingêgongan lêga tyase samya suka

Kabèh baut padha rasane nênabuh
rêrêming irama
adu wilêting malatsih
ukur jawil sajêjanturaning dhalang

Langkung runtut rasaning gêndhing pakantuk
dadya ngantak-antak
dangu dènnira anggêndhing
tan antara anêsêg gêndhinge munggah

Tan adangu saya gulêt wilêtipun
rêbut ngês kêsaman
nabuhe samya birai
rahab berak rasa-rasa yèn uwisa

Sêsêgipun ngandhêlong anulya suwuk
nulya sêsêndhonan
rêbab lajêng ngêcèk ngêlik
suluk suling gambang gêndèr abarungan

Nganyut arum nutuk lih-ulihanipun
pathêt Sarayuda
sabêman gong Wissirèki
Kulawirya ambêkuh gumuyu latah

Sarwi muwus iya talah wong nênabuh
lamun kabênêran
dhasar gêndhing Gambirsawit
panabuhe kur jawil padha karasa

Ngêtog kayun raosing gêndhing anganyut
anyênyêt tan liyan
cipta saliyaning gêndhing
Widiguna ambèthêr ngilêr lêr-lêran

Apikantuk mathênguk tan ana ngantuk
beda yèn sêmbahyang
Jumungah watuke gigil
nganti bakda isih cakra ambranahan

Gêr ginuyu niyaga myang santri guyu
matur Widiguna
kirang priksa ingkang mawi
lamun salat ting klêkêr gondhang kawula

Kêdah watuk anggigil cêgukan hak-huk
gatêl irungkula
ting gêriming kêdah wahing
kadhang sarêng ngêntut watuk wahing samya

Sangsaya sru kang gumuyu sadayèku
Jèngraga asuka
gumujêng pan sarwi angling
gih lêrês paman pun cêblung Widiguna

Pancèn kupur tan pinulung salatipun
jaga pakan nraka
Widiguna matur aris
inggih mung sok larisa kewala nrima

Lon amuwus Jayèngraga nulya nuduh
mring parêkanira
kinèn mundhut layang Panji
kang liningan sigra mundhut praptèng ngarsa

Wusnya katur kang sêrat winiyak gupuh
wau kinêbètan
kang pangguh pupuhirèki
sêkar Mijil nuju Panji Wangsèngsêkar

Kalanipun andêmon mring taman mong kung
nulya pupuh ngarsa
sêkar Sinom dènkêrsani
maos cengkok Sinom pangrawit araras

Swara muluk gêtas rênyah manis arum
alêpas napas tyas
wiwiting pada puniki
ungêlipun ingkang kagagas ing driya

lajêng sarone kagunganing ki Salu
datan ana bisa
matut amung Jayèngsari
lajêng kang bisa matut gêndhinging gambang

Lajêngipun ngajêng ing salukatipun
nulya kadyèng kuna
mila karaosing galih
pan dènangên-angên ing latri mangkana

Lon gumuyu Kulawirya sarwi muwus
ya talah anakmas
wus palale sarwi bêcik
maca ngaji anggêndhing anunggang jaran

Sarwa luhung ngêpènginakên sadarum
kadèk pra bênthètan
gumriwis padha ngunggahi
prawan lanjar randha ronggèng kèh kedanan

Dhasar bagus asugih putraning guru
wasis ing kabisan
ana kêdanan yèn ngaji
kang kêdanan maca kêdanan yèn têgar

Èsmu guyu Jèngraga lingira arum
sampeyan punika
dadak ngumpak-umpak ati
nauri satêmêne bae kithinga

Tutug sikut nora gunggung dhasar lugu
mara Widiguna
kabèh kowe kono sami
bokmanawa ngong dènaranni angompak

Samya matur nun inggih sayêktosipun
Crêmasana turnya
inggih pun Widiguna sring
anggêgobra ngakên dados palawangan

Ngipuk-ipuk sring angsal pawèwèhipun
nyagak padintênan
wat-awat kinèn nimbali
malêbèng jro kinèn lumampah piyambak

Prèstri masuk duka dalêm lajêngipun
gumujêng Jèngraga
sarya ngling wis kênèng baring
kadèkne wong sring prapta matur sunundang

Kewuhan sumaur sun durung sumurup
Jawane di Guna
kang nêkakake bagêjil
wis kandhuhan akale si Widiguna

Ki Widiguna grênêng-grênêng amuwus
marang Crêmasana
bisa ngalakkên wong bêcik
ya dandanan bot-bote wong kêtagihan

Yèn ta kudhung bêndara sapa sing gugu
Crêmasana ngucap
lah ya yèn nuju wong bêcik
yèn kêtanggor wong ala bilai sira

Lamun iku wong landhêp gathêk sêk ampuh
singa kêlakona
bêndara gêrah dènèstri
pêsthi mêngko irungmu ngong-opèli plas

Widi jumbul hih nora jamak wong iku
têka panastènan
padune tan ngong-ujuri
muring-muring andadak olèh dhadhakan

Sadaya sru gumuyu kang sami ngrungu
myat ki Widiguna
ulate malorok wêdi
Jayèngraga Kulawirya latah-latah

Gar-gêr umyung kang kinarsan anèng ngayun
Jèngraga ris nabda
paman puniku supami
natap gangsa pelog siyange kewala

Kang paman gumujêng ngling amanthuk-manthuk
arêmbug manira
ngarah apa wong wis lungse
ya ko Asar bae suwuking gamêlan

Payo gupuh Widiguna sakancamu
ngusunga gamêlan
pelog si Alun-jaladri
pêparinge ki dipati Wanasaba

Jare iku brêkatan bêtuwahipun
ing eyange swarga
têdhak dalêm pra bupati
ing Bintara gangsa saking Giripura

Inggih tuhu nanging ingkang maksih lugu
bonang kênong gangsa
inggih pun Alun-jaladri
ricikipun pêpak anèng Wirasaba

Wartinipun kangmas dipati kadyèku
kala duk kang eyang
kang ngwasani riciknèki
ki dipati nimbali gêndhing Jêpara

Tunggilipun kang wontên kangmas puniku
slendro pun Samodra
bonang kêndhang gong satunggil
asring pêcah botên kenging rinakitan

Milanipun gong dhudha salaminipun
sarêng dènnya yasa
ricikan Alun-jaladri
anauri ya wus mawane bintuwah

Lah dèn-gupuh niyaga lèhmu angusung
dènririh kewala
ywa gumluwèh kumawani
kang liningan matur sandika gya mentar

Tan adangu kang sung gangsane prapta wus
tata nèng pandhapa
sarta sajèn myang dupa mrik
wus samêkta niyaga pêpak sadaya

Lingira rum sarwi mundhut kêndhangipun
lah mara lêkasa
gêndhing lima bonang dhingin
ya pangrawit kang liningan tur sandika

Kang paman wus mapan anabuh kêdêmung
Jayèngraga ngrêbab
Widiguna kang ngêndhangi
Crêmasana kang bonang pênêrusira

Jam sêpuluh dènnira anatapalu
cumêngkling bonangnya
ricik barung nabuh sami
ing limane pan sumêntèg bême kêndhang

Pan jumêgur andule bisa gumuyu
wadone angombak
banyu sringe lwih mawingit
ingkang myarsa kagyat tyasira naratab

Sinru arum angèbêki ing sadhusun
lir natab priyangga
pêngrasane jogannèki
prabawane Alun-jaladri yèn munya

Kang angrungu tan pangling suwaranipun
tan ana mêmada
unine Alun-jaladri
samya berag anggugah manah gambira

Ngantuk-antuk rarasira manis arum
Ki Bayi Panurta
kagyat atêtanya aris
jêg si Alun-jaladri kang muni ika

Garwa matur pan inggih ing swaranipun
botên wontên liyan
gangsa kadya Lun-jêladri
pan prênahe lêrês wismane Jèngraga

Sigra wau ki Bayi nimbali gupuh
mring Luci gya prapta
hèh Luci priksanên aglis
mring si Jayèngwèsthi dhisik takokêna

Dhine iku têka wani-wani nabuh
apa wis kalilan
mring kangmase Amongragi
lamun ora sêbabe wani anatab

Kang tinuduh santri Luci sigra mêtu
praptèng wismanira
Jayèngwèsthi santri Luci
matur kawula ingutus jêng ramanta

Kinèn matur mring paduka milanipun
rinta Jayèngraga
natab pelog Lun-jaladri
punapa wus kinalilan ing rakanta

Yèn ta lamun dèrèng wontên karsanipun
rama jêngandika
wontên dukane sakêdhik
jêng paduka kinèn mariksa rayinta

Ngandika rum hèh Luci ngong tan sumurup
pandugèngsun nora
dènlilani Sèh Mongragi
pêsthi karêpe dhewe nabuh gamêlan

Ya sirèku banjura bae sunutus
pan mundhak prayoga
sunkongkon sarta Jêng Kyai
pêngarêpe yèn sun kang kongkon ing sira

Lah wis gupuh Luci mentara saking yun
praptèng Kajèngragan
anuju suwuk kang gêndhing
Luci prapta ingawe mring Jayèngraga

Na gawemu dene agupuh lakumu
santri Luci turnya
kawula ingutus dening
rakanta lan sarta rama jêngandika

Kinèn dangu ing paduka marmanipun
anatab gamêlan
punapa wus dènlilani
mring raka jêngandika Sèh Amongraga

Lingira rum sarèhning sira dènutus
iya Ci matura
mring kakangmas myang Jêng Kyai
yèn sun nuwun pangapuntên sêkaliyan

Myang maring Sèh Amongraga nuwun maklum
mung siyang kewala
mêngko yèn wus Ngasar mari
ngarah apa Ci wong sunat dhêdhèwèkan

Nambung wuwus Kulawirya Ci ngong tutur
lamun rada duka
mangsa bodhoa sirèki
Jèngraga ngling kados botên yèn duka-a

Ya mung iku aturku ya wis dèn-gupuh
Luci sigra mentar
sawingkingira ki Luci
Jayèngraga ngandika marang niyaga

Payo talu unèkna gêndhing Kalênthung
dan lêkas saksana
Alun-jêladri ngêrangin
myarsa gangsa wong sadesa lir kinêrab

Ciptanipun sadaya sami jêgipun
martamu anyumbang
jalwèstri kadi duk wingi
kaot mung wong kang kuwat-kuwat kewala

Èstri jalu samya busana amubru
prapta samya nyumbang
rarywa lit rinukmi-rukmi
ting saliri anggili kang lunga têka

Tangkêbipun wong nyumbang lir winginipun
priya mring Jèngraga
èstri mring Kèn Larasati
kang anyumbang nyareyal kang angrong reyal

Kêdhikipun nyêjampêl pan ora uwus
matur gantya-gantya
punika kula ngaturi
patumbasing apu namung sumapala

Ngandika rum inggih sangêt tarimèngsun
bok ywa susah-susah
tan nêdya ngulêm-ulêmi
namung anglujêngi pangantèn praptanya

Samya matur kang liningan sadayèku
angangkah punapa
paduka agadhah kardi
bêrkahipun Jêng Kyai Bayi Panurta

Gya sinuguh kang nyumbang sêdayanipun
myang ancak brêkatan
mangkana sadayanèki
ingkang anèng pandhapa para lanangan

Kang martamu samuwa pênganggenipun
matur mring Jèngraga
punika kula nyaosi
panumbasing apu sapala katura

Sumbangipun sareyal ngrong reyal nêlung
reyal Sênu Surat
ingkang kinèn anampèni
ngandika rum ya bangêt tarimaningwang

Sadaya wus samya ingingonan sêkul
myang brêkatanira
Nuripin kang nglêladèni
pan mangkana kang anyumbang lunga prapta

Ênèm sêpuh lumrah samya bêsus-bêsus
miwah pra wadonan
lakune mêsês birai
ingkang tepos dadi nyênthing bokongira

Ingkang wungkul dadya dêngkèng lampahipun
sadaya wiraga
kèh dol ayu adol sigid
Kulawirya mèsêm ningali wong kathah

Alon muwus lah ta wong urip puniku
yèn ana samuwan
angrungu gamêlan muni
sasolahe mulih tênaganing Buda

Alon matur alêrês paduka muwus
pan sadasa-dasa
titiyang Jawi dospundi
yèn gamêlan punika bintuwah Buda

Yèn pun Alun-jaladri wus mawenipun
mêkatên tanjêgnya
kang myarsa sami birai
nadyan nini-nini kaki-kaki berag

Milanipun kathah ngalap sawahipun
mring gangsa punika
sakêdahipun brêkati
sanès lawan pun Samodra tanjêgira

Adatipun yèn sinambut tiyang mantu
kêdhik ingkang nyumbang
pêngantèn sring pêgat mati
mila awis tiyang kang purun anyêlang

Lon amuwus eman awon tanjêgipun
unine tan lumrah
rarase gêdhe rum manis
têka duwe meda mangkono geneya

Inggih sampun ila-ila waunipun
gèdhèg Kulawirya
Jèngraga ngandika aris
Widiguna Crêmasana kabèh sira

Ya sirèku kancamu bagor sêdarum
mêngko wayah Ngasar
padha rapèka dènbêcik
borèh kuning nganggo cênthung têtêkêsan

Mangkana Ki Jayèngraga
dènnira amangku kardi
katongton wibawanira
tan ana ingkang yom-yomi
sor sutaning bupati
dhasar ki putra ingugung
datan sinungan rêngat
sakarsane dènlilani
mring kang rama kalangkung sangêt sihira

Yèn putra Ki Jayèngraga
yèn kadang Kulawiryèki
pan ingugung alit mila
mila ladake ngèbêki
mung ladak tingkahnèki
labête ugunganipun
nanging putus piyambak
dhasar landhêp tyasirèki
ngèlmu bantas ing kukum yudanagara

Andêle ing Wanamarta
pan amung awirya kalih
Jayèngraga Kulawirya
keringan ing kanan kering
patarèn angrampungi
pakèwêde ada dhusun
nadyan murading kitab
gathak-gathuk amêdhoti
watak kêras krawusan nanging wêlasan

Yèn kalêrêsan tyasira
kêcondhong lêga kang galih
paring sih tan sita-sita
mila sadaya jrih asih
maring sang Jayèngragi
miwah mring Kulawiryèku
mangkana wayahira
waktu Luhur pêcak kalih
samya kèndêl rèrèn marang masjid salat

Sadaya samya sêmbahyang
jalu èstri tan na kèri
namung niyaga kewala
ingkang kantun nèng pandhapi
wus antara kang sami
asalat Luhur bakda wus
wangsul sewang-sewangan
punapa garaping kardi
kang mring pawon mring kêbon kang mring pêndhapa

Jèngraga lan ingkang paman
Kulawirya lingira ris
kowe mau Widiguna
apa salat maring mêsjid
matur kasupèn yêkti
ki Crêmasana anjagur
dhasar wong kênèng lara
laline wiwit dhèk cilik
dinangu mring bêndara dadak sêmbrana

Jèngraga mèsêm ngandika
ya Widiguna sirèki
Jumungahamu kewala
aja pot lyan sukêr sakit
kang kêrêng lèhmu mrêdi
kabèh wong rèrèhanamu
matur inggih sandika
Crêmasana anudingi
o nglêburi babon dimène andhêndha

Ngandika mara unèkna
lirihan wae kang gêndhing
lima rêbab Kombangmara
Kêmbangmara daradasih
muntap lawan pêngrawit
limang gêndhingan bae wus
kang sinung ling sandika
Crêmasana angrêbabi
asêsêndhonan pathêt lima rum araras

Nulya mungêl Kêmbangmara
Alun-jaladri ngrêrangin
sakathahe kang miyarsa
jalwèstri tyase mong brangti
rêmpêg panabuhnèki
ukur jawil ngênut-ênut
ungêle kang anglola
rêbab gambang lawan suling
sarancak ungêle kamot jroning kawat

Nganyut-anyut langkung raras
kasmaran ingkang miyarsi
lir mamrêsing karasikan
êngêse ngêkêsi ati
wèh wilêting malatsih
lir winulang ing wulangun
raosing tyas mangkana
saking nyênyêting kang gêndhing
nguyu-uyu ngrêrantêg dènnya gamêlan

Mangkana ing wanci Ngasar
Jayèngraga ngandika ris
suwukên gamêlanira
muni ladrangan nuli wis
singgahna kang miranti
Ladrang pêlayon den gupuh
nulya buka Ladrangan
pêlayon lima angrangin
dangu nêsêg ngandhêlong alon suwuknya

Wusnya kèndêl kang gamêlan
Kulawirya ngandika ris
lah wis padha singgahêna
panganan brêkatên mulih
para niyaga nuli
langusung gamêlanipun
mring dalêm pasimpênan
wus têlas samya nèng ngarsi
ngandika rum wis padha muliha dandan

Kang liningan tur sandika
nêmbah mundur samya mulih
Jèngraga malih ngandika
kabèh sanak-sanakmami
padha dandana mulih
nganggoa kang sarwa luhung
saduwèk-duwèkira
kurmat pangantèn kang prapti
kang liningan matur sandika sadaya

Mangkana bubar sadaya
sudagar myang magêrsari
miwah santri ingundhangan
badhe sêlawatan dhikir
Kulawirya wus mulih
Jayèngraga maring tajug
asalat waktu Ngasar
lan para santri kang bumi
wusnya bakda kundur malêbèng ing wisma

Ningali langêning tilam
kalangkung dening rêspati
anilat ing jro rakitnya
ing têngah jinêm seta di
ingapit kanan kering
kang pinajangan kumêndhung
-kêndhung sri sinampiran
wastra sawarnining kêling
pan sarwendah sarta ganda rum angambar

Yata wau Jayèngraga
busana akampuh kêling
pêlung panji kalunglungan
talêpok banyu mas kuning
ing nganti langkung apik
kêpuh tundha ngayu-apu
amungsêr mêdhok atap
amulu pêksi sulisik
pangasihe sêsandhungan sêmbulihan

Sipat polok anêrampad
seronge cancutan inggil
kodhok kabêsèt asikat
sacêngkang kesis ing wêntis
mêkar ngongkong amiwir
walêran pawingkingipun
talibane ing ngarsa
amèpèt urut malilit
pirit têpung adu mancung pêpancutan

Kêkawêt ambokong sêmar
amathis nora ngalêngkin
bubuntaring pasingsêtan
anglaring walang wêlori
êkare miwir asri
rinèpèk rinda-mas murub
kunca landhung tri asta
anjèrèng winiru lêmit
ambêdhodhog anglir sandhanging manyura

Lancingan cindhe puspita
gubêg pinarada asri
rinenda kalengkam jênar
akris landheyan sinêmi
pêndhok bunton pinodhi
mirah sinêling intên byur
ajamang sungsun tiga
agêlang kana rinukmi
kêlatbau anting-anting têbah jaja

Badhong sungsun kêbo mênggah
pamêkak garudha kanin
lur-ulur naga karangrang
asumping ron tri rinukmi
karang-mêlok hèr thathit
sisir tumanggal intên byur
cundhuk kupon apitan
tinêngah argulo putih
ngudhar rema ingore pinara tiga

Kumbala têpèn kêtogan
anggamêng anglir minangsi
wida jênar gêgêbêgan
tuhu bagus Jayèngragi
lir ringgit munggeng kêlir
ingkang garwa èsmu guyu
sasmita mring kang raka
Jayèngraga amaguti
ing liringe ing rayi mèsêm ngandika

Sapuluh ta mangkonowa
jêr nora kêna pinikir
Nikèn Rarasati mojar
gumujêng anjiwit ririh
pan kurang tigang ratri
nudingi pra sêliripun
mèncêp megos Jèngraga
ambakna wong atêtawi
kêthèk oglèng sêranggon ajak-ajakan

Ginaguyu guligikan
mring garwa myang para sêlir
Sênu Surat pinaringan
busana kang sarwa rukmi
asinjang cindhe abrit
pinrada mompyor amurub
kinêmbar kalihira
ajamang rukmi sêsumping
nyangga grudha mungkur ngrêm lir pêtarangan

Acundhuk mêntul mutyara
wor godhining garudha sri
akêkalung gêlang kana
kêlatbau anting-anting
pamêkak bangkol rukmi
tinarètès ing hèrlaut
wida pandhan gêbêgan
tasik sumilak arêsik
kris cêrapang pinatik mirah hèrkêmbang

Pan mangkana ing mandhapa
salong-salong kang wus prapti
para lurah santri kathah
prapta busana lir nguni
Kulawirya kang prapti
kampuh jingga tabur-tabur
pakonyoh mêmêntahan
alancingan cindhe wilis
pinarada renda satêbah gubêgan

Kris warangka kakêndhit ladrang
landheyan cula sinêmi
pêndhok bunton ngunir-kawak
èpèk renda klengkam putih
agêlang kana rukmi
anting-anting kêlatbau
abadhong agêng dhudhan
sumping puspa krêna rukmi
cundhuk jungkat tinarètès intên mirah

Ngudhal rema pupuntiran
tibèng sor walikat gilig
pan akuluk kanigara
baludru cêmêng binlênggi
rukmi pinodhi-podhi
ing mirah intên hèrlaut
ngalêpyur amarkata
nyuriga giyong sor bali
ginarèbêg rèrèhane wong Kêtandhan

Sami basahan sêdaya
dodote mawarni-warni
bathik modang sêmukiran
miwah sêmbagi bang kuning
kopyah kanigara brit
kuning ijo biru wungu
arenda seta jênar
miwah cêlana mawarni
samya nganggo badhong kewala sadasa

Golong sarèrèhanira
Kêtandhan tan ana mêncil
angumpul mring Kulawirya
nèng pêndhapa jèjèr linggih
anulya ingkang prapti
Ki Suharjo kampuhipun
pan limar baru tigas
asabuk pathola abrit
alancingan cindhe wungu pinarada

Ngumbar konca nora panjang
akris landheyan sinêmi
rasukan baludru rêkta
balênggèn kancing linêscis
kotang putih tulya sri
rema asingsêt ginêlung
kuluk pêthak amayang
ingiring rèrèhanèki
sawarnine wong kriya lir lurahira

Samya rasukan sikêpan
basahan akopyah putih
panganggone warna-warna
bathik atanapi kêling
wus lênggah ing pêndhapi
jinèjèr rèrèhanipun
nulya Ki Wiradhustha
prajuritan nyamping bathik
parang rusak barong cinancut sarigak

Lancingan bludru bang renda
panji-panji kancing dhasi
abangkol kêncana nagan
nganggar curigan cra Bali
kris landheyan sinêmi
kandêlan suwasa mancur
wrangka sêmbur timaha
asongkok baludru langking
pan winêngku ing renda mas rurujitan

Ingiring rèrèhanira
para warungan kêlithik
sakèhing kang bukak anyar
kang munggeng rèrèhanèki
marang Wiradhusthèki
sadaya panganggenipun
samya aprajuritan
saduwèk-duwèke sami
bathik lurik sêmbagi kêling mawarna

Sadaya kopyah jangkangan
wus lênggah anèng pêndhapi
tinata rèrèhanira
nulya Panukma kang prapti
aprajuritan Bugis
arasukan toro landhung
ginggang sêtin lurik bang
cêlana lurik sêtin jring
sabêbênting cindhe wilis pinarêman

Pan èpèk bangkol kêncana
nganggar pêdhang suduk rukmi
dhuwung cinothe ing ngarsa
bate-bate cara Bugis
akancing mirah abrit
udhêng tabur-tabur wungu
têlangkupan pencongan
sadaya rèrèhanèki
kang wong jagal pan anggêr bêlantik kewan

Sawarnining ngon-ingonan
turangga myang kêbo sapi
wêdhus bèbèk banyak ayam
ingkang samya binêlantik
kabèh rèrèhanèki
sadaya pênganggenipun
cara Bugis sêdaya
tanana ingkang mênèhi
pênganggone undha usuk ingkang kuwat

Sêmbagi lurik cêlêpan
wus lênggah anèng pêndhapi
nulya Panamar kang prapta
sarèrèhanira ngiring
kampuh limar kêtangi
acêlana cindhe kupu
èpèke renda pêthak
ngumbar konca kadhung siti
akris ladrang sinêmi pêndhok suwasa

Rasukan sêmbagi jênar
corèke kêmbang pinêthik
jubah landhung kotang pêthak
kancing kotang mirah abrit
srêban seta tulya sri
rinenda tap-tapan bagus
kuluk mantalsêtop bang
têsbèhnya akik sinampir
para tandha kang ngiring rèrèhanira

Samya srêban bêbasahan
mawarna bathik sêmbagi
sutra kêling sasênêngnya
wus lênggah anèng pêndhapi
tinub rèrèhanèki
nulya ingkang sami rawuh
para jadhug sudagar
sarênti praptane gili
jor-jinoran panganggone murub mumpyar

Ing sacara-caranira
kêdah ngangah angungkuli
bêbêd myang kulambinira
sabuk lan ikêtirèki
pan ungkul ingungkuli
kêris kang curiga têlu
êmase tuwa-tuwa
wong tuwa nom limrah sami
ting prêngangah pêndhoke mas munggah ganja

Ngalêmpak sami sudagar
Pak Rajiyah ingkang prapti
angêtog pênganggenira
dènnira ngangge mênèhi
sobanlah nyampingnèki
sabuk mas tinali datu
klambi jubah rante mas
ngunir bosok masirèki
arangkêpan kotang sikêpan mur pêthak

Akancing êrus barleyan
asrêban pêthak ginodhi
pinalipit ing rante mas
anyothe golok rinukmi
tinarètès hèrgêni
barleyan pinasang batu
cêripu balongsong mas
cingak kang samya ningali
kang alungguh angingsêri pak Rajiyah

Kang ragi têbah gènnira
Ki Murtala abibisik
lan rowang kiwa têngênnya
eram samya gêguyoni
nora jamak kiyai
angêtog pênganggenipun
beda wingining ika
saiki lagi nêmêni
nora kaprah pênganggone wong sadesa

Anulya wau kang prapta
para bagor sadayèki
Crêmasana Widiguna
samya rapèk kunca kalih
polèng sutra sêmbagi
limar pêlangi myang pêlung
lancingan panja-panja
gêlang kêlatbau anting
anting sumping jamang samya têtêkêsan

Sabêbadhong sungsun tiga
kris pêndhok landheyan rukmi
kang miskin jamang sumpingnya
walulang pinrada apik
anulya ingkang prapti
panêgar busananipun
bêbadan bêborèhan
sumping krang mêlok mêlathi
ikêt rendan jêplakan samya giligan

Panganggene warna-warna
bathik lurik miwah kêling
kathah kang nganggo cêrapang
punika rèrèhanèki
panêgar dhalang gêndhing
niyaga kumpulanipun
tunggil rèrèhanira
karèh maring Jayèngragi
pan wus pêpak sadaya anèng pêndhapa

Anuju wontên kang prapta
satunggil santri Nuripin
kampuh pêlung podhang-podhang
anyuriga cêrapang tri
kalung kalawan kêrbin
drêbos anyangkêlit pistul
pêdhang suduk inganggar
pêdhang kra loke ngajrihi
mawi wêdhung gandhewa anggendhong panah

Arit bapang sinêngkêlang
golok pangot sinangkêlit
tamèng towok landheyannya
warêgu winênggik abrit
kêthu koncèrirèki
ngêlèwèr lir umbul-umbul
panjang kasrahing lêmah
pupur kuning borèh kuning
brêngos wulu lutung panjange satêbah

Wus prapta anèng paningrat
kagyat kang samya ningali
Nuripin pênganggonira
Kulawirya animbali
mareneya Nuripin
sadhela sun arsa wêruh
Nuripin sigra mara
krengkangan tan bisa dhiri
pan kakèhan pêrabot abot kaliwat

Ngadêg-adêg nora bisa
kangèlan solahirèki
ginaguyu ing wong kathah
jalwèstri suka ningali
Kulawirya angling nuding
sarwi kêpingkêl gumuyu
wong ro glis tulungana
mèn bisa ngadêg Nuripin
tinulungan wong roro jagani sama

Gya prapta ing ngarsanira
Kulawirya gumujêng ngling
dene ambarêngkut sira
kaya canthèlan sirèki
dene sarwa mêpêki
kaya wong dodolan dudu
jêg kaya wong nyênyêlang
jêg kaya wong dèn-titipi
matur raosipun lir dipun-pilara

Karsane putra paduka
ajêng mopo kawula jrih
gih pintên-pintên kinarsan
pinaring sih kawula lit
Kulawirya nganthuki
kapriye manèh sirèku
lan aku titip pêdhang
Jêpan gawanên Nuripin
Ki Nuripin anêbut astapirulah

Dospundi dènnya ambêkta
kawratên tan sagêd osik
Kulawirya latah-latah
sangkêlitên wae bêcik
matur sampun tan kênging
langkung kêncêng lambungipun
ah ora sêdhêng pisan
mêngko ngong-bênakke ugi
sinêngkêlangakên Nuripin braokan

Akêncêng sêrêt pinêksa
Nuripin ajêlih-jêlih
kasingsêtan wêtêngira
nyongat pêdhang sinêngkêlit
cègèh mlêthêt bathithit
ambêgane kêmpas-kêmpus
Kulawirya lingira
sisan cèrètku Nuripin
gawakêna ngling Nuripin alah tobat

Gêr ginuyu ing wong kathah
guyu wêlas mring Nuripin
ngling malih wis maronoa
nèng paningrat gonmu malih
matur tan sagêt inggih
ingriki kemawon sampun
sampun tan sagêd obah
yèn obah lir dèn-gendholi
samya suka sakèh kang anèng pandhapa

Miwah parèstri kang prapta
tuwa nom myang rare cilik
sarwendah busananira
samya mrih amêncil bêcik
jor-jinor sor duk wingi
mangka mubru abra murub
jalu èstri sadaya
pêpak tan ana kang kari
ingkang samya badhe amapag pêngantyan

Anulya Ki Jayèngraga
mijil sing dalêmirèki
ingiring Sênu gus Surat
ngampil pawohan sês wangi
lir hyang-hyang mungging tulis
ingapit pêpatahipun
obah kang nèng pêndhapa
mingsêt trêpsila alinggih
Jayèngraga lênggah têngahing jèjèran

Wus tata dènnira lênggah
Jèngraga umatur aris
mring kang paman sadayannya
punapa sampun kang prapti
kang pra paman nauri
layake bae iya wus
dene tan manèh prapta
kang putra nauri inggih
nulya angandika marang Sênu Surat

Wadonan konên umangkat
sadaya ywa ana kèri
kang liningan sigra mentar
malbèng dalêm andhawuhi
mring Nikèn Rarasati
parèstri kinèn rumuhun
anulya ingancaran
sadaya umatur inggih
nulya bodhol gumrudug ing lampahira

Sawuse para wadonan
Jayèngraga ngancarani
sumangga paman umangkat
nulya bodhol sadayèki
sagolonganirèki
tan ana salyèng laku
sakèhe kang lumampah
tan ana kusud sawiji
lir sinuntak donyane wong Wanamarta

Parèstri kang anèng ngarsa
prapta dalême Jèngwèsthi
kang wingking lagya umangkat
srining busana sarwa di
sanak kang aningali
sadhusun myang prapatipun
jalwèstri abusêkan
nèng pêlatar mangu pipit
langkung suka ningali para busana

Kasorotan ing suryandhap
ting pancorong ngujwalani
miwah mompyoring panganggya
lir sêkar sêtaman asri
mangkana Jayèngwèsthi
lênggah ing pêndhapanipun
lakampuh latar pêthak
sawat lar sêmèn taritis
rasukan bêludru ijêm kotang pêthak

Akancing jaja tajugan
calana baludru langking
rinenda mas rurujitan
paningsêt kêlengkam kuning
dhuwung tinatur rênggi
akuluk pêthak sumunu
kang wus nèng ngarsanira
Ki Jumêna lan Sêmbagi
Ki Pangulu Basarodin sakêtibnya

Ki Nursukidin kalawan
Talabodin murid Jaki
lan mêrabot Pranahita
pra sudagar magêrsari
lan para lurah santri
golong sarèrèhanipun
samya mrabot sêdaya
wau ta kang para èstri
ingkang samya amapag prapta sêdaya

Anulya kang rayi prapta
sarèrèhanira sami
kang raka mèsêm ngandika
dimrene yayi alinggih
sadarum ingkang prapti
ingancaranan alungguh
tata têpung akapang
sagêgolonganirèki
wusnya tata sinugata ing pawohan

Amadasra Amaddiman
katêlu si santri Luci
angatag sinomanira
mring pawon ngusung kêndhuri
sêkul nèng panjang giri
sarta lan rampadanipun
miwah ancak saratan
langkung wrat gotong-pat sami
lawan kêndhi myang karoso tapakdara

Pan pae sajroning wisma
warata dènnya ngladèni
ambêng pan samya rinampad
wus cinarakakên sami
nulya sami wêwanting
ingkang tuturuh wiwisuh
wênèh angumbah tangan
kang ngloroni amapati
kang moloni ngrolasi sa-ambêngira

Nyêlawèni saambêngnya
kumpul samya santri alit
adan lêkas samya nadhah
rame swarane kang bukti
samya pikantuknèki
antaranira wus dangu
nutug dènnya anadhah
wus lorod ambêng cinarik
pan binage warata dènnyandum brêkat

Sinarangan tapak-dara
santri Luci anênggani
mring santri alit sadaya
ywa na rusuh Luci angling
bocah dêlêngên iki
sarwi ngagagi gêgêbug
sapa marahi gêdrah
rusuh pêsthi sun-gêbugi
iku ana sing rada gêdhe si Saja

Si Jênal Conal si Sawa
nadyan tindhihe rarywalit
lo aja na rurusuhan
mêsthi makan pukul iki
adat rusuh si Joprit
lah wis dumên barêkatmu
sing gêdhe ku anduma
sarta dèn-ungkuli gitik
santri tuwa mèsêm myat Luci tingkahnya

Santri cilik andum brêkat
bocah papat kang nuwani
andum brêkat padha bocah
kiwa têngêne wak uwik
amèk iwak pribadi
ana kang ngling aku durung
rare ora saranta
iri mèt iwak pribadi
ting sarewot tan asuwe rêrêbutan

Sêrakah cêngkah-cinêngkah
kacawuk cangkême jêmpling
pisuh-pinisuh tabokan
pyukan sêga srundèng ragi
ki Luci jêlah-jêlih
gêbuge pijêr anggantung
apa ta jêrku apa
wis adat têmên yèn juris
hus hus ko dakrangkèt kongsi modar-modar

Tan dèn-prêduli ing kathah
agêdrah pating jalêrit
akapyukan sêkul ulam
gêlaprut Ki santri Luci
lunga sarwi misuhi
kênèng tulah edan taun
ginuyu santri kathah
jèh salah gawe si Luci
dhèwèke ya anglakoni dadi bocah

Ing pêndhapa wis luwaran
ing wisma kang lagya bukti
Mongraga lan ingkang garwa
Turida lan Rarasati
kêmbul sarêng abukti
myang pra wadonan sêdarum
samya anadhah eca
Mongraga tanpatuk bukti
yèn cêlakan lan èstri tan pati rêna

Wus nutug dènnira nadhah
sadaya luwaran bukti
cinarikan andum brêkat
binage sampun waradin
brêkat sinung pêmburi
wus rêrêp sêdayanipun
wau Ni Rarasatya
umatur ing raka aris
kang punika bokayu lampah kawula

Anuwun sang pinangantyan
pangundhuh kawula mugi
ing karsa linggar mangetan
bêkti kawula ngurmati
Ni Turida nauri
ya yayi manira matur
marang sang pinangantyan
nulya nêmbah matur aris
pan punika aturipun ri paduka

Nuwun ing sang sêkaliyan
pangundhuhipun ngurmati
wilujêngipun paduka
sira Ki Sèh Amongragi
nauri rum amanis
inggih punapa sakayun
nulya kang rayi prapta
Jayèngwèsthi angaturi
mring kang raka umangkat têdhak mangetan

Sèh Mongraga lon lingira
pan inggih sumangga yayi
nulya pra èstri sêdaya
bodhol sing wisma umijil
sira Sèh Amongragi
jumênêng lan garwanipun
maksih busananira
tan ewah kadya duk panggih
gya umangkat sang ro akêkanthèn asta

Miranti pacaranira
songsong jajaran wus rakit
santri ingkang salawatan
kalimah kalih trêbang tri
sadaya kang umiring
ngrahabi sauranipun
gumuruh rêmpêg tiga
la ilaha ilalahi
Mukammaddun Rasullolah Allah Allah

Ingkang narêbang titiga
Jamal Jamil Jalalodin
sarwi singir ing gambyongan
santri salawe prah singir
kapyarsa langkung asri
lêlagone Sêkar-gadhung
wit badatlana pi rab
bingit ngatil arkamari
sinauran ing lailaha illalah

Mukamaddun Rasullolah
Allah Allah sadayèki
kalangkung sêmuwanira
miwah kang samya ningali
jibêg jêjêl apipit
prapat manca-limanipun
wus ngêrti wartinira
yèn pangantyaning Jêng Kyai
putra ari angundhuh mantu sadaya

Dadya ngarak sabên dina
mangkana pangrungunèki
milamba nononton samya
jalwèstri myang rare alit
samya suka ningali
mring kang samya mubra-mubru
miwah kang para wirya
tuwin ningali pangantin
cahyanira sumilak kadi sasangka

Wau ta ing lampahira
Jayèngraga ambagusi
lumampah anèng ing têngah
dèn-iring pra bagor sigid
lir pendah wayang klithik
aborèh kuning sumunu
sondhèr kunca kanginan
miwir kadya bêksa rangin
lampahira anggambuh nèng Jayèngragan

