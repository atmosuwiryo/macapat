lampahipun wau gêgaman kang agung
prapta kilènira
ing Kabumèn pan kaèksi
bitingane kang mêngsah samya têngara

mulat lamun praptane kang mungsuh agung
bêndhe asauran
angrantêk kang Carabali
banderane pinanjêr luhur bitingan

sapangidulpanjêran banderanipun
wontên salawe prah
kang mêngsah sami ningali
pêpatute kaya wani rêmponing prang

lampahipun dyan tumênggung menggok ngidul
gêgaman sadaya
nurut kang dadya pangarsi
mungsuh ing jro sami mulat kang lêlampah

Kèndêl jêtung mangu-mangu Mayor Obrus
manggil kang sudara
kinèn wangsula duk prapti
ngarsèng Mayor Dyan Tumênggung Arungbinang

milanipun lampah sudara mangidul
mungsuh sampun cêlak
ênggène wetan puniki
têka ngidul inggih ngulari punapa

dyan tumênggung alon dènira amuwus
lagi kalih kêcap
Mayor Obrus gèdhèg angling
ambasêngut sarwi agoyang kapala

apa itu sobat Jawi takut mungsuh
jika takut aprang
baik adha blakang lari
saya dèngên soldhadhu yang adha mukak

dyan tumênggung nauri sumanggèng kayun
sintên kang tinêdah
ing lampah kang manganjuri
alon muwus wau Tumênggung Banyumas

sintên wêruh dalan ingkang gampang ewuh
kula wong Banyumas
dèrèng wruh jajahan ngriki
ingkang wêruh liya kang duwe nagara

gya sumaur ing Têgal para tumênggung
punika sayogya
tinut kang duwe nagari
tuwan mayor rinêbahakên ing kathah

kinèn laju wau rahadyan tumênggung
angidul kewala
mungsuh sami anyuraki
lampahira maksih alaju kewala

Mayor Obrus langkung kakuning tyasipun
manggil Arungbinang
lah kadi pundi puniki
botên pisan ngarti karsane sudara

mungsuhipun sakalangkung parêkipun
têka lanthang-lanthang
mungsuh prak dipun tambuhi
saurira tumênggung langkung satata

gih puniku cêlaka lamun dinulu
yèn pinaranana
angèle kapati-pati
manawi ta turôngga kang sagêt ngambah

jaran mabur ngawang-awang sabanipun
bilih sagêt ngambah
kali Kabumèn puniki
langkung gawat tur wuwuh pinarantenan

kali Kuwung pinggire langkung tarêjung
bitinge kinarya
anjathok pinggiring kali
gih karêpe mungsuh ngriku tinunjanga

binalithuk yèn purun binêkuk-bêkuk
kang wruh datan arsa
yèn mastani wuta tuli
binalithuk ing mungsuh kinarya jêkat

ingkang kidul têbiha kêdhik puniku
kaline wus mêcah
mila ran kali Pamalih
mangke sami tiningalan kang waspada

lèpènipun tur radin pêpinggiripun
nadyan jaran picak
ing ngriku sagêt lumaris
mangke kula nyabrang kariyin tumut prang

sami rêmbug upisir para tumênggung
Obrus langkung susah
dhêlêg-dhêlêg tan bisa ngling
dyan tumênggung ingatag upisir kathah

sigra laju lêga tyasira tumênggung
dadya gêlarira
wus canthèl kang têngga biting
tinunjanga jangjine mawut kewala

Dyan Tumênggung Arungbinang lampahipun
tan dangu ngidulnya
prapta jog kali Pamalih
lampah rikat longkanga lan gaman kathah

pitung puluh kuda binêkta rumuhun
dupi menggok ngetan
mangsit sarêng anyamêthi
gêbyur lèpèn mungsuhe bendrong sanjata

dyan tumênggung tan kandhêg sabalanipun
surak mawurahan
pambêdhile wanti-wanti
mêksa nunjang dyan tumênggung sampun mêsat

lajêng nêmpuh kang tunggu biting lumayu
wau amukira
mungsuhe malêdug ngisis
pangerane kalih pisan wus lumajar

duk andulu Kumpêni lan pra tumênggung
lamun Arungbinang
wantêre anglêliwati
ngungun eram Mayor Obrus anêlôngsa

samya guguk mayor ngabani drahgundur
enggal anusula
Sudara Rungbinang iki
mukul mungsuh drahgundêr nyambêr sadaya

pra tumênggung gumrubyuk panyandêripun
sadaya wus nyabrang
sarêng lan bala Kumpêni
samya nusul mring TumênggungArungbinang

mungsuh wau kacandhak mati sapuluh
nênêm ingkang gêsang
wus samya dipun bandani
ingaturkên mring mayor sadayanira

ya ta wau mayor lan para tumênggung
jajah pambitingan
kang kilèn sayêkti sungil
jurang parang agawat kaliwat-liwat

Dyan Tumênggung Têgag muwus sarwi guguk
môngsa bodho besan
Arungbinang anyaguhi
dudu jalan kali wor kali pra setan

Mayor Obrus angguguk sarwi anggunggung
Sudara Rungbinang
pundi patut dèn pondhoki
yèn sadalu tuwan wetan Jampi Salam

dene besuk amrih papan kang pikantuk
tuwan wontên desa
satunggil langkung prayogi
inggih lamun kanggenana pabarisan

lèpènipun agêng angubêngi dhusun
ingkang lèr kang wetan
botên susah damêl biting
damêlêna kang kidul kilèn kewala

kalih dalu anèng Soka enjingipun
budhal mring Ungaran
ingkang sampun dèn rakiti
ing Ungaran mring Tumênggung Arungbinang

kang wadya gung lan Kumpêni Mayor Obrus
praptaning Ungaran
pinarnah wetaning kali
Mayor Obrus kilèn kali karsanira

dyan tumênggung kinèn mangun aja tanggung
Wasisan prayoga
iki papan luwih bêcik
dyan tumênggung paparentah nambut karya

Mayor Obrus wus santosa anggènipun
nulya paparentah
mukul gène mungsuh sami
ginusaha pangerane kang atêbah

ingkang kidul urut Têlaga wus karut
kantun Jagabaya
Martanagara kang nami
ingkang êlèr Martadipa nèng Wawaja

wus pinukul parentahe Mayor Obrus
sampun sami sirna
pangerane sampun têbih
nêdya nuwun bantu mring raka narendra

Mayor Obrus wau tampi sêratipun
Idlir ing Samarang
Obrus kinèn anêbihi
anjangkunga Obrus saking doh kewala

iya amung Si Salêmbèr bae iku
senapatining prang
dèn tinggalana prajurit
drahgundêre patang puluh kathahira

Islamipun cacah satus patang puluh
kêstabêle rolas
sèkêt dharat kang prajurit
pra bupati papat Barêbês lan Têgal

sawusipun maos sêrat mayor rêngu
agèdhèg kewala
dyan tumênggung dèn anthuki
manjing wisma Dyan Tumênggung Arungbinang

Mayor Obrus alon dènira amuwus
sudara kaya pa
pundi patut kula gèni
lan Pagêlèn sampun parêk sampun têbah

Dyan Tumênggung Arungbinang sauripun
tuwan kang prayoga
botên parêg botên têbih
inggih namung tanah Rema Wanasida

inggih sampun sudara kula sarêju
ing sapungkur kula
sudara mèt papan bêcik
papan Watês Pagêlèn lan ing Mataram

tan winuwus enjing budhal Mayor Obrus
kang atut ing lampah
Tumênggung Banyumas nunggil
sakancane mantri bang kilèn sadaya

dyan tumênggung lan kapitan lampahipun
angatêr kewala
saonjotan wangsul sami
sapraptane parentah badhe budhalan

barisipun majêng dhatêng Watu Lêmbu
Paglèn iring wetan
lor kidul kaca aksami
wus rinakit apacak biting santosa

pra tumênggung pasisir sadaya tumut
tinata pondhokan
ing kanan keringe loji
para mantri numbakanyar sami prapta

sami têluk keriding para tumênggung
mung kaliwonira
kadange Cakrajayèki
tumut Cakrajaya anèng ing Lêlêndhah

pangranipun sami mantuk mring Matarum
Pagêlèn wus rata
Arungbinang dèn suyudi
pan rinangkêp wong sèwu lan numbakanyar

tan winuwus ing Pagêlèn solahipun
gantya kawuwusa
ing tanah Pajang Matawis
duk Pangeran Dipati Mangkunagara

praptanipun saking sowan rama prabu
nagri Kabanaran
bêkta bupati kêkalih
Dyan Tumênggung Janapura Janagara

lampahipun anèng ing Wêdhi kapêthuk
Suramangunjaya
nênggih kaburu ing jurit
baris Pokak sami mring Wêdhi anglarag

kang pinukul Mangunjaya kalihipun
lan Suradigdaya
sami kasoran ing jurit
mungsuhipun wong Sampang lawan Sêmbawa

oncatipun datan lumayu mangidul
ngilèn palajêngnya
mila kapêthuk ing margi
lan Gustine Pangeran Mangkunagara

duk dinangu Suramangunjaya matur
gusti langkung kathah
mêngsah punika ngagêngi
Kumpênine Madura miwah Sêmbawa

kèndêlipun dhusun Pakirèn puniku
pangran paparentah
tumênggung kalih dèn aglis
lah tuntunên parakna ing ara-ara

yèn wus campuh dèn kêbat padha lumayu
kidul Galodhogan
mangulona dèn angênthir
lamun ingsun wus nugêl kêbat balia

ya ta wau tumênggung kêkalih laju
saking lèr wêdalnya
angidul sakilèn baris
majêng ngetan nêmpuh kuda kanêmbêlah

campuhipun Sampang Sêmbawa lan Wangsul
kang ingamuk buyar
malajêng ngilèn angênthir
sami ngusir wong Bali Sampang Sêmbawa

praptanipun Galodhogan kilènipun
pangeran gya mêdal
anjambak saking ing wuri
mungsuh dharat tinunjang ngilês turôngga

kang lumayu sigra bali milu ngamuk
anunjangi kuda
mungsuh sayah bosah-basih
ingkang pêjah kasulayah anggêlasah

sindhung riwut ing payudan siwat-siwut
caruk rok rinêmpak
yèn anumbak dèn oncati
pinistulan jinêmparing tinowokan

pêjahipun Panji Kartadirja ngriku
lan Carang Pradapa
Madura gunungan mati
wong sragêni lan numbak satus kang pêjah

pêjahipun wong Sêmbawa pitung puluh
Walandi sadasa
palayune dèn kêkinthil
wêwah kathah kang pêjah saurut marga

kèndêlipun mungsuh dènira bêbujung
prapta jawi Pokak
wong jro biting anulungi
sami wangsul pangeran ngidul lêlampah

balanipun wau pangeran kang lampus
Ki Tumênggung Gajah
lan mantri jêro satunggil
saragêni lan mranggo pêjah sakawan

balanipun Dyan Janapura Tumênggung
lan Jayanagara
kalih dasa kang ngêmasi
paparentah Pangeran Mangkunagara

ingkang lampus mungsuh kabèh kinèn mêrung
winadhahan ancak
tigang ancak kêbak kuping
ingaturkên marang nagri Kabanaran

malihipun bêbandan Sêmbawa pitu
lan Bugis têtiga
ingirit dhatêng Matawis
sarta sêrat katurakên ingkang rama

lampahipun ing marga datan winuwus
prapta ing nagara
kang jinujug lampahnèki
Adipati Jayaningrat ing Mataram

lajêng katur sêrat lawan kupingipun
Dipati Janingrat
Dipati Suryanagari
Môndaraka ingkang sami tinimbalan

carikipun Dyan Sindusastra Tumênggung
kang lagya ginanjar
lêlênggahe wuwuh malih
jangkêp sèwu gadhing gangsal atusira

jaksanipun Sastrasasmita Tumênggung
wus anèng ngayunan
putra pangeran ngabèi
miwah Kangjêng Gusti Pangeran Dipatya

Sudibya Nung ing Nagri Mataram sampun
sumewa ing ngarsa
kang kinèn amaos tulis
ingkang saking Pangeran Mangkunagara

Dyan Tumênggung Sindusastra langkung sêru
Pangran Purubaya
têgêse dèn pêpiringi
sapratikêl murwèng prang madya wasana

pan tumungkul Pangran Purbaya duk wau
kangjêng sri narendra
ngandika mring kang raka ris
Kangmas Adiwijaya putra andika

pan kapêthuk Madurane kalih èwu
sèkêt drahgundêrnya
kalih atus Bugis Bali
pangajênge kalih atus wong Sêmbawa

Jawinipun inggih wontên kalih atus
wonge putra dika
mung kawan dasa dèn pilih
Janapura Janagara wolung dasa

wong rongatus amungsuh wong têlung èwu
yèn sarta lan akal
ngangge apawitan wani
nora kalah antuke pêpêjah kathah

Aacakipun têtiga maksih nèng ngayun
kinèn ambukaa
sadaya dipun uyahi
mila botên mambêt arus ing sarkara

Pangran Arya Purbaya lan ari
Pangran Arya Amangkukusuma
kalihe pucat netrane
lingsêm ajrih kalangkung
mring kang raka Sri Narapati
Pangran Adiwijaya
alon aturipun
botên kayaa susunan
kula nguni duk rêmên sabèng wanadri
alas Krêndhawahana

wontên dhukuh isi kaki-kaki
duk atêtak sampun anak-anak
pun Nalasuta pak Gambrèng
wontên kaping sapuluh
dhukuhipun kula ampiri
Banyurip gih susunan
wastane kang dhukuh
mangke sampun kadi sirna
Nalasuta duk têtak sampun sêsiwi
anakipun lêlima

kula sawêg lênggah marêpêki
sapa sintên sampeyan punika
sintên sêsuta dhèwèke
kula balaka tutur
anak ratu sun iki kaki
aran Adiwijaya
bapa sunan prabu
lênggahe sangsaya cêlak
dhuh gustiku pun kaki tur kumawani
inggih lamun satriya

sampun darbe pakarêman gusti
liya wanodya lawan turôngga
yèn karêma ing liyane
ical prawiranipun
dika trahing ratu prajurit
balik dika karêma
carita pitutur
ngundhakakên kaprawiran
pakarêman liyane botên bêciki
angrusak kalêksanan

kaprawiran sajroning ajurit
yèn satriya ngingu pakarêman
yèn prang botên kanggo gawe
dene apêse muput
sru gumujêng sri narapati
kangmas inggih sampeyan
botên nuntên mantun
kang raka gumujêng turnya
mindho gawe mung mari kula ampiri
Si Kaki Nalasuta

ngalih dhukuh kang kula ampiri
têbihipun pan kalih onjotan
lan Kaki Nala dhukuhe
supados datan wêruh
bok pinindho kaki nuturi
gumyak kang pra bupatya
sang nata angguguk
Pangeran Adiwijaya
angling malih bênêr tuture si kaki
kula prang botên daya

gumêr malih kang para bupati
sri narendra gumujêng angakak
kangmas sampeyan gumluwèh
wontên ingkang pitutur
têka botên dèn anggêp batin
kang raka aturira
gih kalahsang prabu
awit dèrèng kuwarisan
tanah Jawa mung sang nata lan pun Sait
kêndêl kaya Walônda

gumêr malih kang para bupati
sande gènya sri narendra arsa
duka mring yayi kalihe
dene kang raka badhut
Pangran Adiwijaya nênggih
wruh sêmune ri nata
yèn arsa bêbêndu
mring rayi Pangran Purbaya
Pangran Mangkukusuma ing mangke wiwit
wit sinamur gujêngan

sigra mundhut sang sri narapati
kuping nèng ancak kinèn amindhang
rinajang ilang sipate
wus matêng pindhangipun
sinanèskên kang sakuwali
kang raka angandika
yayi mas baturmu
wong Pagêlèn kari pira
para mantri miwah kang sipat prajurit
kang rayi matur nêmbah

kantun kalih dasa para mantri
duk rumiyin inggih kawan dasa
balik Obrus sapalihe
pun adhi mantrinipun
kantun kalih wêlas ing mangkin
sapalih sami kesah
tumut Mayor Obrus
dene prajurit kawula
kantun kalih bêlah wahana turanggi
pun adhi sangang dasa

nulya dhahar wau sri bupati
lawan para santana sadaya
miwah para bupatine
ngandika sang aprabu
abdinira wau kang rayi
sadaya ingandikan
praptanirèng ngayun
wus bubar dènira dhahar
ingundurkên linorod marang ing jawi
mung wadya Kapurbayan

lawan Mangkukusuma pinaring
ambêngan sing jro pura sadaya
sakuwali pêpindhange
sami ngandikan maju
sru ngandika sri narapati
hèh wong Pagêlèn samya
pira ta mungsuhmu
Walônda kang anèng kana
akèh Pokak Kumpênine tur akanthi
pitung èwu Madura

sira besuk padha dèn kabiri
yèn ora kêndêl sapisan êngkas
wong Pagêlèn matur kabèh
inggih sandika purun
yèn apranga ing benjing malih
agêng alit sadaya
sami purun matur
nulya sami pinaringan
sêkul ngancak lawan pindhang sakuwali
mangan nèng palataran

sami kokoh kabèh pindhang kuping
langkung eca sami dènnya nadhah
kokoh ana ing takire
liya pindhang mung krupuk
lawan sambêl kadhêle sami
sampunira anadhah
ngandika sang prabu
wong Pagêlèn basakêna
pindhang apa kang padha sira kokohi
tur sêmbah tan uninga

Punika lajêng nyandhak buku jilidan ôngka: V.