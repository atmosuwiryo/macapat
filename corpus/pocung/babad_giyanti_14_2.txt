lampahipun pra wara duta wus katur
ing sadintên benjang
Sang Prabu Mangkarawati
praptanipun sumiwèng paduka nata

ya ta wau ngundhangi wadya sang prabu
sagung pra dipatya
sebaa anggawa baris
miwah para santana sabarisira

lami mêthuk ngandhangan baris sêsiyung
sagaduging wadya
prajurit jêro abaris
amananti ing alun-alun kewala

ya ta wau ing dalu datan winuwus
kawarnaa enjang
têngara samêktèng baris
saonjotan barise kang pra dipatya

wantu-wantu wadya gandhèk lir sêsulung
ingkang mêmariksa
Sang Prabu Mangkarawati
wuse cêlak miwah ta maksihe têbah

sang aprabu ngrasuka busananipun
arasukan takwa
baludru cêmêng sinuji
buldiran mas tulya sri kinêmbang-kêmbang

milanipun abusana sang aprabu
pan têtamunira
de sangu busananèki
Sultan Bantên ing bajorèki kewala

misru wungu ngirasa cêlananipun
mawi dhuwungira
paningsête cara Bugis
kuluk jangkung bundêre angalu alam

Sang Aprabu Kabanaran kulukipun
songkok ginarudha
parangrusak ingkang nyamping
pasêmone pan kadi Arjuna tuwa

wus supênuh panangkilanira prabu
mijil saking pura
ingapit pra tuwan sayid
Sayid Yusup lawan Sayid Ngabdulrahman

wurinipun Pangran Rôngga Ngadilangu
awor Taliroga
sapraptaning pôncaniti
sigra lênggah sang nata munggèng amparan

kilènipun tuwan sayid kalihipun
lan Pangeran Rôngga
prasamya munggèng ing kursi
sri narendra ngandika marang kang putra

iya kulup wus parêk tamunirèku
Pangran Adipatya
Mangkunagara wotsari
nulya prapta Ki Tumênggung Jayadirja

nêmbah matur sampun cêlak ingkang tamu
sang nata ngandika
kulup mapaga pribadi
loring alun-alun sathithik ngulona

nêmbah mundur budhal saprajuritipun
wau kawuwusa
Sang Prabu Mangkarapati
angling marang Dipati Suryanagara

kula matur kakang mas paran ing katur
kang sami ambêkta
saru kabêktèng sumiwi
matur alon Dipati Suryanagara

apan inggih pisahe ngriki pukulun
sampun sinaosan
pasanggrahan lèring masjid
kula nuduh ngirid punggawa satunggal

lah puniku pun Tumênggung Singaranu
wong botên gêgawa
têlung puluh wus ingirid
kang tut wuri gih Panêmbahan Kêstapa

apan iku Panêmbahan Kêstapèku
môngka gurunira
dene Sultan Pakungwati
wijilipun Singadita Pakêboan

wong Mataram kulon Sêgara puniku
nèng Bantên ngumbara
asring-asring anèng wukir
ngubalakên ngèlmu dhugdhèng katêguhan

milanipun Tubagus Buwang gêguru
putra Bantên mudha
kang patutan saking sêlir
amarêngi rusuh Bantên madêg sultan

kang amangku iya Singadita iku
nama Panêmbahan
Kastapa kang mugarèni
mring Tubagus Buwang adêgira sultan

ya ta wau Suryanagara andulu
wetan pêpêthukan
Pangran Mangkunagarèki
gya jinawil Sultan Bantên gih punika

ingkang mêthuk katingal wetan puniku
nênggih putra tuwan
senapatining ajurit
gih Pangeran Dipati Mangkunagara

sigra mudhun saking ing turangganipun
gya paran-pinaran
tundhuk sêsalaman sami
ngacarani Pangeran Mangkunagara

têmbungnyarum lah suwawi paman prabu
paduka ngandikan
ing raka tuwan sang aji
ingantosan dangu anèng panangkilan

sigra laju wadyanira kalih atus
pipit lampahira
adu sikut adu gigir
sabature tan ana bênggang satêbah

kang andulu mèsêm basane lumaku
apipit-pipitan
nora kêna dèn sêlani
langkung sangêt rumêksanirèng bandara

lampahipun wus prapta waringin kurung
baris jawi munya
êdrèl barung Carabali
Kodhokngorèk kêndhang gong sêrunèn gumrah

praptanipun andungkap têtarub agung
gya Pangeran Rôngga
Ngadilangu kinon aglis
amêthuka bature sampun pinisah

kerid maju Pangran Rôngga Ngadilangu
Natèng Kabanaran
ngurmati kang lagya prapti
wus jumênêng munggèng ngarsane ngamparan

dyan lumayugapyuk angrungkêbi suku
alara karuna
Sang Prabu ing Pakungwati
dhuh pukulun ing pêjah gêsang katura

cinandhak wus gya tinarik astanipun
yayi prabu aja
dêdawa rêntênging galih
sumendhea yayi titahing Hyang Suksma

kinèn lungguh tunggil tuwan kalihipun
Sayid Ngabdulrahman
lan Sayid Yusup angapit
lan Pangeran Rôngga Ngadilangu samya

tan adangu sri bupati nulya kondur
wau ingacaran
Sang Prabu ing Pakungwati
dhèrèk lajêng tumamèng sajroning pura

kèndêlipun pandhapi pakuwonipun
wus tata alênggah
Pangran Mangkunagarèki
tinimbalan ngirid sagung pra dipatya

praptanipun ngabyantaranira prabu
sagung pra santana
miwah sagung pra dipati
kang sinuhun andangu sasolahira

duk rumuhun Sultan Bantên yudanipun
kalawan Walônda
wadyane kang wus ngêmasi
prang sataun tiga bêlah èwu pêjah

mêngsahipun inggih sèwu gangsal atus
kang Kumpêni pêthak
Kumpêni Slam ingkang mati
Bali Bugis Makasar pan kalih nambang

kawonipun kang mukul idêlèr undur
nanging loking kathah
bêkta wong agung Matawis
Pangran Pringgalaya Pangran Pakuningrat

milanipun rencang rungak yudanipun
misuwuring warta
bêkta pangeran kêkalih
têmah yudanipun mung sadintên dhadhal

milanipun lampah kawula pukulun
mêdal ing Pasundhan
gumyahe samargi-margi
jêng paduka ingkang nimbali kawula

dutanipun satunggal pangeranipun
pangeran caraka
saking nagari Matawis
mila rungak kang sami ngungsir ing marga

sagènipun lampah kawula pukulun
songsong kuning mêgar
kalih ing samargi-margi
datan wontên kang purun-purun cêlaka

wusnya dangu pundhutan prapta ambrubul
anadhah sarêngan
myang santana pra dipati
sawusira carikan sadaya mêdal

wadyanipun Sultan Bantên sadaya wus
sinung jêjodhangan
miwah kang wus mondhok sami
wus binagèn sêkul pirang-pirang jodhang

wusnya pukul satêngah pat bubaripun
kinon masanggrahan
Sang Prabu Mangkarawati
lèring Masjid Agêng pasanggrahanira

kuwonipun kinêmit mantri sapuluh
ya ta enjingira
busana saking jro puri
rong pangadêg kinèn nganggo cara Jawa

kapalipun pinaringan kore dhawuk
wus simbar mutyara
kêkambile cara Jawi
bludru ijo sarwa mas saput prantinya

waos dhuwung asongkok parmata gumyur
anggare sarwi mas
kinadang-kadang sayêkti
sakalangkung dènira sinungga-sungga

dêdêgipun aronje sarwi alurus
jarote agawat
agagah bagus sayêkti
kadung-kadung ragi agal ing tênaga

sarwa patut pantês adhokoh prangipun
Natèng Kabanaran
kalangkung rêsêp ing galih
matakapèn mirib Pangeran Purbaya

umuripun sawêg têlung puluh têlu
kunêng kang winarna
kang pinrih ecaning galih
ya ta gantya wau ingkang kawuwusa

kang cinatur ing nagara Surèngkewuh
Dipati Cêbolang
kang madêg ing Surèngwèsthi
kaputu mring Dipati Jayapuspita

kang alungguh kasêpuhan Surèngkewuh
nguni kang kanèman
Ki Tumênggung Sawunggaling
kang pinaring nama marang sri narendra

ingkang kombul mring Pranaraga Sang Prabu
nênggih Surabaya
pinacak bupati kalih
Sawunggaling Tumênggung Cakranagara

ingkang sêpuh pun Wirasraya puniku
wontên kasêpuhan
Sêcanagara namèki
kang kanoman Tumênggung Sasranagara

kalanipun kauningan tingkahipun
karya kabêcikan
ing Pangeran Mangkubumi
kala maksih nèng Sokawati Pangeran

akêkintun nênggih yatra tigang èwu
lan karbin wolulas
myang busana warni-warni
rolas pikul baludru miwah sangkêlat

cindhenipun agêng alit kawan pikul
lakune kawruhan
lami-lami mring Kumpêni
pan cinêkêl lan Dipati Sana Tuban

kalihipun sinarêng pambucalipun
dadya Surabaya
dinadosakên satunggil
anakipun Tumênggung Sêcanagara

namanipun Dipati Cêbolang iku
wus madêg sawarsa
Surabaya dadi siji
pan ing mangke jinabêl malih kanoman

mring gupêrnur endranata kang tinandur
angsal kalih wulan
anulya ingamuk wêngi
pothar-pathir ngungsi loji endranata

baris kumpul mariyêm loji têtulung
rame bêbêdhilan
tan antuk marêpak loji
sami mundur mèt papan wong Surabaya

barisipun angêdohi lojinipun
nanging kurang yitna
Cêbolang pikirannèki
nora jawil ing sanak tuwa nom samya

nora gêmêt maring sanak
ing têtika kurang titi
wontên trahing kaki tuwa
têdhak Ônggajaya nguni
kalih dadi pêpatih
ing kanoman ênggènipun
singa dadi dipatya
ing kanoman amatihi
nama Ônggajaya lawan Jadirana

majanani marang sanak
pangrasane wus anganthi
têdhak Dipati Jangrana
pun Jaka Tangkêban maksih
sinung nama Ngabèi
Jangrana kêkalihipun
trah Panji Surèngrana
ing Lamongan wus kinanthi
iya sinung nama Panji Surèngrana

duk nalika pêngaburnya
mring Radèn endranatèki
Jadirana Ônggajaya
tinuduh bêkta mring loji
Ratu Madurêtnèki
sapraptane loji gupuh
Jêng Ratu Madurêtna
wau ta pêpatih kalih
wus tinukup Ônggajaya Jadirana

sigra Petor Surabaya
kintun sêrat mring Samawis
tur uninga lamun bubrah
nagara ing Surawèsthi
Cêbolang ngamuk wêngi
endranata sampun kabur
mangke wong Surabaya
wus umadêg pacak baris
pan inganggêp ing Susunan Kabanaran

nanging Petor Surabaya
kêkalih antuk wong bumi
têdhakipun Ônggajaya
punika sêpuh pribadi
sami trah Surawèsthi
pun Ônggajaya kang sêpuh
dêlèr duk amiyarsa
sigra angangsuli tulis
paparentah marang Petor Surabaya

Radèn Arya endranata
kinèn mulih mring Samawis
Ônggajaya Jadirana
kinèn amacak bupati
lan suratira malih
ingkang marang Madurèku
anênggih panêmbahan
kinèn gitik Surawèsthi
lawan ngadêgêna bupati kalihnya

surat kang praptèng Madura
miwah praptèng Surawèsthi
Panêmbahan ing Madura
sampun ngundhangi prajurit
samêkta budhal aglis
atusan baitanipun
pangajêng sampun prapta
prajurit kang jujug loji
kang sapalih mêdal Grêsik dèrèng prapta

wuwusên Sang Adipatya
Cêbolang dènira baris
maksih anèng jro nagara
kidul wetaning Pinilih
kumpule kang prajurit
arahên salêksa langkung
apan dèrèng tinata
kasêlak miyarsa warti
praptanira bantu prajurit Madura

Panêmbahan Cakraningrat
kang sampun wontên ingloji
anandur Ki Ônggajaya
ingkang sêpuh anêtêpi
namanira ingalih
Côndranagara Tumênggung
dene ta ing kanoman
Jadirana kang kinardi
maksih nama Tumênggung Jayadirana

nging maksih nama kewala
dèrèng antuk wong sawiji
wau Dipati Cêbolang
kang baris anèng Pinilih
andadèkakên pikir
badhe utusan asung wruh
mring Sunan Kabanaran
kang ngadhaton ing Matawis
nuwun bantu lan nuwun kèn jênêngana

mantri kêkalih dinuta
amomor mêdal Sumêmi
anjog Jipang Garobogan
anjujug Martapurèki
linajêngakên aglis
kinanthenan dutanipun
duta Kamartapuran
sapraptanirèng Matawis
kang jinujug Dipati Suryanagara

wus lajêng binêkta seba
marang Suryanagarèki
prapta Kamangkunagaran
lajêng sowan mring jro puri
lan sagung pra dipati
prapta lajêng canthèl atur
Pangran Mangkunagara
ngandikan lan pra dipati
praptèng ngabyantara angaturkên sêrat

kang saking ing Surabaya
Tumênggung Sindusastrèki
surat kinèn amaosa
têmbunge kang ponang tulis
kang saking Surawèsthi
ingkang taklim katuripun
pun Dipati Cêbolang
kang pilênggah Surawèsthi
kaatura ing raka sang adipatya

gumêr ingkang apêparab
Panêmbahan Talimurti
pramuka jaya mintara
mustakaning ahli budi
kang pra wignya palinggih
nagri Garoboganipun
ri wusnyasapunika
kakang kawulatur pèksi
kula gusah dhatêng raka jêngandika

gih Radèn Aryendranata
kawula amuk ing wêngi
katur ing mangke kawula
wus umadêg pacak baris
inggih angêpung loji
ing Surabaya kakêmput
Kumpêni datan mêdal
ambêdhili saking loji
ingkang bantu Panêmbahan Cakraningrat

nanging sawêg jêng-ajêngan
dèrèng campuh ing ajurit
kula lawan wong Madura
mila kakang nuwun kang sih
amrih katur ing gusti
pratingkahing Surèngkewuh
Sang Natèng Kabanaran
kang abdi nuwun têtindhih
yudanipun ingkang abdi Surabaya

kalawan kula miyarsa
jêng gusti sri narapati
amiwaha ingkang putra
mundhut besan ingkang rayi
Jayaningrat Dipati
Pangran Natakusumèku
ing mangke kula kakang
ngaturi pratôndha kêdhik
mung sakodhi sinjang kêling ciyut wiyar

lan cindhe panjang sadaya
sarêmbat pala lan malih
tigang èwu warni yatra
titi tamat ingkang tulis
mangkana sri bupati
graita salin kang rêmbag
karsa nyaliranana
anjênêngi ing ajurit
ingkang Putra Pangeran Mangkunagara

ingkang kinarya warana
angundurakên prajanji
sagahe sri naranata
mring sagung para dipati
pasisir kilèn sami
sawusnya mêmantu wangsul
ngradin sawetan Têgal
nênggih sakilèn Samawis
mila sande Pangeran Mangkunagara

ingkang ngaturi mangetan
gêcak loji Surawèsthi
anjênêngi yudanira
bupati bang wetan sami
dene ingkang pakêlir
sandene ngilèn sang prabu
anênggih ari nata
Sang Prabu Mangkarawati
kinanthenan santana myang pra dipatya

Pangeran Adiwijaya
Pangeran Purubayèki
Pangeran Mangkukusuma
Pangran Natakusumèki
dene kang pra dipati
sadayanira sapuluh
sakawan pra dipatya
ingkang saking ing pasisir
kalimane Pangeran Natakusuma

bupati kang paparentah
ing têgêse senapati
Ki Tumênggung Jayadirja
Suryanagara Dipati
bupati jajarnèki
Môndraka Wiradigdèku
Tumênggung Mangkudirja
Tumênggung Jayaratèki
Pusparana Tumênggung Jagaulatan

Tumênggung Tirtanagara
Cakrajaya Sawunggaling
Tumênggung Kartanagara
Tumênggung Ngurawan malih
dene ingkang pasisir
Tumênggung Danurêjèku
Tumênggung Surabaya
lawan Wiranagarèki
lan Tumênggung Cakranagara Pamalang

dene kang badhe binêkta
nênêm kang para bupati
wadana jrone sakawan
Mataram tumênggung siji
Jayasambodra nênggih
kalawan lurahnya katur
Tumênggung Sindusastra
pangeran putra kêkalih
pangerane santana amung satunggal

dene kang pinatah têngga
ing Pajang kanêm bupati
Tumênggung Surawijaya
Suramangunjaya malih
Suradigdaya tuwin
Tumênggung Surawinangun
Tumênggung Kartadirja
Brajadênta Brajamusthi
kapitune Adipati Martapura

punggawa ingkang binêkta
Tumênggung Janapurèki
Mas Rôngga Wirasêtika
Radèn Jayèngrana nênggih
Janingrat Ki Dipati
Jayasambodra Tumênggung
Tumênggung Sindusastra
sakancanira tan kari
paparentah sang nata ngundhangi bala

kang rayi wus sinung bala
Sang Prabu ing Pakungwati
tigang atus kêkapalan
têtindhih mantri kêkalih
magang bang kilèn sami
Ngayah Pasir Dhayaluhur
Panjêr Pamêrdèn Banjar
samêkta kang badhe ngiring
salampahe wong Sultan Tubagus Buwang

Dipati Suryanagara
budhalira angriyini
wus alajêng saha bala
kang ngilèn wus sami pamit
Sang Prabu Pakungwati
lan para pangeran sampun
miwah kang pra dipatya
pêrnata ing sri bupati
sadayanya pinoma-pomèng pitungkas

tigang èwu kêkapalan
kang pinanci sri bupati
binêktakkên ari nata
Sang Prabu Mangkarawati
Pangran Mangkunagari
ngumpul kuda kalih èwu
lawan Kudanawarsa
kalawan wau kang rayi
ingkang ngilèn kawan èwu kêkapalan

kang pra dipati sadaya
papat pangeranirèki
kalawan raja satunggal
Sang Aprabu Pakungwati
Sawal budhalirèki
Jumuwah pitulasipun
jroning taun Jimawal
langkung agêng ingkang baris
sami kèndêl rêmbagan anèng Tangkilan

Pangeran Adiwijaya
pangandikanira aris
hèh Adhi Mas Purubaya
Dhimas Mangkukusumèki
Kakang Jayadirjèki
Dhimas Suryanagarèku
lan sagung pra dipatya
paran rêmbuge ngong tari
laku iki apa kumpul apa pisah

Dipati Suryanagara
ature inggih suwawi
amrih pakantuke lampah
timbalan ri padukaji
kinon angrêbat nuli
ing pasisir kilènipun
Pagêlèn lan Toyamas
pan rayi sampeyan kalih
apan kagungane Pagêlèn sadaya

ing Kêdhu inggih paduka
kula punika jênêngi
lan pun Kakang Jayadirja
paduka ingkang bawani
sagung ingkang prakawis
pratikêle aprang pupuh
dene rayi paduka
Sang Prabu ing Pakungwati
tuwan tetah parentahe ari nata

mênggah ing rayi paduka
Sang Prabu Mangkarawati
winêling ing rayi nata
ing Toyamas kinèn gitik
sintên paduka tuding
kônca kula pra tumênggung
kawulatur prayoga
punika lamun suwawi
lan paduka pun Tumênggung Mangkudirja

yèn wontên ungguling lampah
bêndara pangeran kalih
saking Pagêlèn dèn rikat
ngangkaha mêpêki Têgil
dipun anêdya ugi
anêpungi lampahipun
inggih rayi sampeyan
Sang Prabu ing Pakungwati
kula ingkang dhêsak Batang Pakalongan

wus dadi ingkang pirêmbag
Sang Prabu ing Pakungwati
budhal mangilèn sawadya
lan urunan para mantri
sapuluh wadyanèki
kêkapalan kalih atus
lan Tumênggung satunggal
Tumênggung Mangkudirjèki
tigang atus bala prajurit turôngga

akathah prajurit dharat
miwah Sultan Pakungwati
balane kang sami dharat
mung tigang dasa turanggi
kang ngilèn winatawis
kathahira kalih èwu
kang ngidul ngilèn ika
Pangeran Purubayèki
lan kang rayi tigang èwu balanira

ingkang ngalèr Jêng Pangeran
Adiwijaya akanthi
Dipati Suryanagara
Tumênggung Jayadirjèki
lawan Tumênggung malih
Môndraka lan Singaranu
Tumênggung Wiradigda
Tumênggung Ngurawan malih
Jagalatan loro putra Mangkuprajan

kang tuwa Mangkuwijaya
anèm Mangkudiwiryèki
dene ta pasisirira
Pangran Natakusumèki
lampah sampun binagi
kang ngalèr ngulon angidul
Pangran Natakusuma
wus pisah sawadyanèki
kang angirid para dipati sakawan

Barêbês Batang Pamalang
sakawan Tumênggung Têgil
gunggunge ingkang gêgaman
kawan èwu malah luwih
wau bala Kumpêni
kang sami baris ing Kêdhu
sami mire sadaya
dhatêng ing Bahrawa malih
pangrungune kang prapta Sunan Banaran

lami-lami kapiyarsa
yèn dêdamêl ingkang prapti
dede Sunan Kabanaran
Sakèbêr umangsah malih
kumpul sagung upêsir
miwah kang para tumênggung
wau Kapitan Sungrat
Ludnan Kulman kang tinuding
andhingini Sakèbêr kang anèng wuntat

wus prapta Kêdhu sadaya
ajêng-ajêngan prasami
Pangeran Adiwijaya
amrih landhung ingkang jurit
rêmbag lampaha malih
Pangran Adiwijayèku
bêkta bupati kapat
Môndraka Wiradigdèki
Jagalatan lawan Tumênggung Ngurawan

Dipati Suryanagara
Tumênggung Jayadirjèki
wus nyabrang Kilènpêraga
nganthi punggawa pasisir
Parakan dènnya baris
ngalèr ngetan ajêngipun
baris mawi pangarsa
sapunggawa kang tinuding
ingkang wetan Pangeran Adiwijaya

sampun campuh ing ayuda
nèng Kêtos dènira jurit
amêngsah Kapitan Sungrat
Islame Kapitan Trohi
wantêr katoning jurit
sakumpênine kang ngamuk
lawan Lidnan ing Sungrat
Kulman têtêg ing ajurit
pinarpêkan sinarêmpêng ing ayuda

Pangeran Adiwijaya
sakancane pra dipati
kuwur sami karepotan
nadhahi drèling Kumpêni
akathah kang ngêmasi
prajurite kathah mawur
Pangran Adiwijaya
yudane wus angoncati
mundur mapan ing Tarayêm ênggènira

Dipati Suryanagara
Tumênggung Jayadirjèki
miyarsa lamun Pangeran
Adiwijaya ginitik
Kumpêni ing Bahrawi
kang mêngsah ngrêbat ing Kêdhu
Tumênggung Jayadirja
Dipati Suryanagari
atêtulung sawadya nabrang Paraga

angingêri saking wuntat
bala Kumpêni miyarsi
mundur ngalèr ngetan samya
kèndêl amapan ing Pingit
sagung bala Kumpêni
lan Sakèbêr wus akumpul
kathah Kumpêninira
jêjagang kukuh nèng Pingit
pirêmbagan Dipati Suryanagara

lan Tumênggung Jayadirja
badhe nukup baris Pingit
Pangeran Adiwijaya
sampun nguruni prajurit
bubare têngah wêngi
pêpilihan wolung atus
anèng marga kacandhak
prahara drês udan angin
lawan sangêt mêndhung dhêdhêt palimêngan

tan ana kang wruh ing marga
kèndêl padhusunan sami
sadalu drês ingkang jawah
malah rintên sirêpnèki
bubare pan kaèksi
kang baris Pingit andulu
ana gêgaman mêdal
saking padhusunan sami
yèn têngara gawe rêge pamondhokan

Kapitan Sungrat miyarsa
yèn mêngsah Kilènpêragi
Dipati Suryanagara
Tumênggung Jayadirjèki
ngawêd saking ing wuri
dadya watir ing tyasipun
dalu baris Walônda
wangsul mring Bahrawa malih
benjing mangsah lan Sakèbêr guladrawa

ya ta kunêng kawuwusa malih
wulan sapisan ing Dulkangidah
Natèng Banaran budhale
angetan sêdyanipun
jangkung prange wong Surawèsthi
ngiras angrata samya
môncanagarèku
maksih nunggal taunira
prang Pajênar prang Pakalongan sami
salêbêting Jimawal

balanira pan kadya jaladri
pasanggrahan kinon bêsmènana
sadintên wau lampahe
pasanggrahan ing Jêmbung
enjing budhal sawadyanèki
lir panjrahing puspita
busanèng wadyagung
kèndêl dalu masanggrahan
kalêrêsan sadalu budhale enjing
ing Sukawati prapta

wontên duta praptèng tur udani
saking Pangeran Mangkunagara
atur uninga lampahe
inggih dèrèng acampuh
dènnya gêcak ing Pranaragi
ingkang darbe nagara
bêbitinge mêthuk
wontên margi ing Barangkal
jurang kali langkung angèl mriyêmnèki
kathah wontên Barangkal

badhe menggok wontên jurang gawing
inggih anjog Magêtan kewala
putra paduka lampahe
nênggih ping kalihipun
wontên duta ing Surawèsthi
praptane tur uninga
kawon yudanipun
pun Adipati Cêbolang
sampun kontal anèng Pasêdhahan ngungsi
dhatêng Wiranagara

nênggih sutanira Mas Ibrahim
Ki Bêrahim Surapatisuta
mangkya angadêg barise
Pasuruhan ginêpuk
loji Gêmbong nêpungi mangkin
lawan sakadangira
sutèng Brahim agung
dadya sang nata utusan
matêdhani wuninga marang kang rayi
tuwin dhatêng kang raka

maring Kêdhu mring Pagêlèn sami
mêdal Jèbrès lampahe caraka
Tumênggung Pusparanane
lan Brajadêntanipun
kuda tigang atus lumaris
ing Salaka gegeran
narka wowor sambu
gêlare Natèng Banaran
nulak wangsul gêgaman ingkang lumaris
Kodhan pangilènira

dadya wau Rahadèn Dipati
Pringgalaya kangbaris Kaleca
dhadhal budhal sawadyane
marang nagari mantuk
sarwi ngungak-ungak kang baris
kalangkung sampun têlas
amung tigang atus
ngungun Radèn Pringgalaya
panarkaning kalangkung barêping baris
kinira wuri kathah

tiwas sampun ngaturi upaksi
marang Yan Hindrik Johan Abraham
oprup siyaga bantune
lampahira kapêthuk
angrêrêpa radèn dipati
tuwan apura dika
kula pan anggugu
ature têlik manira
yèn lampahe Susunan Amangkubumi
badhe anikêl sêmat

inggih ajêng anggêcak mariki
wau enjing dêdamêl kang lintang
pan kêkalih punggawane
turôngga tigang atus
malah langkung yèn winitawis
kantun-kantun ing wuntat
têlas tan kadulu
oprup alon saurira
kula angsal sêrat kang saking Samawis
dêlèr têlike nyata

yèn lampahe Sunan Mangkubumi
èstu jênêngi marang bang wetan
wong Surabaya yudane
wangsul mangilèn wurung
mung pangeran katri lumaris
kapatipun Pangeran
Natakusumèku
kalima Tubagus Buwang
Sultan Bantên sapuluh kang pra dipati
kang mangilèn sadaya

sun watara Justak kang ngarani
pasthi ngetan Sunan Kabanaran
uprup alon parentahe
baris Kalecanipun
pênêd bubar radèn dipati
dawêg apêpikiran
sarêng antukipun
Adipati Pringgalaya
apan tumut lajêng sapraptane loji
manggil Puspanagara

nulya wau prapta anèng loji
sira Tumênggung Puspanagara
Oprup Abraham dêlinge
bapak andika matur
inggih dhatêng sri narapati
yèn suwawi ing karsa
kadhaton puniku
pênêdipun bètèngana
alêlaren tinêpungakên lan loji
amrih sami karêksa

Puspanagara Tumênggung angling
gih prayogi tuwan pan sambada
kula umatur ing mangke
sigra kyai tumênggung
manjing pura ngarsèng narpati
ngaturkên aturira
uprup canthèl atur
kadhaton dalêm punika
yèn marêngi badhene dipun bètèngi
jagang larèn ubêngan

tinêpungkên inggih lawan loji
sri narendra anurut kewala
Oprup Abraham rêmbuge
Ki Puspanagara wus
wêdalira saking jro puri
wangsul mring loji prapta
panggih lawan oprup
katur sang nata wus lêga
langkung suka wau kalane miyarsi
Hindrik Johan Abraham

badhe prabeya kang dèrèng pikir
nganti badhe asowan priyôngga
kunêng kang winuwus malèh
lampahe Sang Aprabu
Kabanaran kang lagya prapti
Sukawati rêrêpnya
mung rong ênggènipun
duta saking Surabaya
apan dèrèng linilan mantuk pribadi
benjing sarêng sang nata

duk dinangu kawonira nguni
kaya paran pratingkahing aprang
dene ta gêlis lampahe
iya kaya wong Kêdhu
Surabaya tusing prajurit
caraka Surabaya
sigra nêmbah matur
dèrèng matêng kang pirêmbag
prajanjean lawan pra sêntana sami
anuntên tiyang Koja

praptanipun pakuwon Japani
kêkêsipun wong sapabarisan
pramila ical surane
wondene rêmbagipun
Adipati Cêbolang nênggih
lawan ingkang santana
pan têtilaripun
nguni Dipati Jangrana
gih pun Jaka Tangkêban punika maksih
ran Ngabèi Jangrana

rêmbagipun Jangrana Ngabèi
mêngsah kêkalih sami bubuhan
Kumpêni lan Madurane
Jangrana rêmbagipun
paran iki anak dipati
yèn tuwan bubuhana
lan Kumpêni mungsuh
yèn wontên ungguling aprang
bêdhah ngloji apa saisine loji
reyang dhewe duwea

pakênira aja melik-melik
lamun reyang sira bubuhana
mungsuh lan wong Madurane
lamun pinarêng unggul
reyang jaluk nagri sapalih
ing loji parêng mara
reyang soroh amuk
lan sanak para sadaya
aja cincing têlês wong mungsuh Kumpêni
dipun anêdya pêjah

Adipati Cêbolang tan angling
durung jawa wuwuse kang tuwa
ing ayuda prajanjine
sagung prajuritipun
samya ngêpal raosing galih
dene ta ingkang tuwa
Jangrana puniku
duk rare Jaka Tangkêban
sadurunge rabi wus dadya prajurit
prawira widigdaya

mila gêmpal tyase kang prajurit
dadi Jangrana Jaka Tangkêban
durung kapenak atine
sapa pangiridipun
ing ayuda manggalèng jurit
kang têtela prawira
ambêk sura nêmpuh
Jangrana Jaka Tangkêban
wadya bênthèt prajurit i Surawèsthi
nir cakut ing ayuda

nuntên Koja prapta ing Japani
lajêng bubar baris Surabaya
sarêng Madura angsahe
lawan Kumpêni mukul
wismanira Sang Adipati
Cêbolang wus kancikan
kang pinacak sampun
tumênggung kêkalih mangkya
narubakên suyud wadya Surawèsthi
Cêbolang tulus ilang

langkung ngungun wau duk miyarsi
nênggih Susunan ing Kabanaran
alon wau timbalane
kalêbu tiwasipun
Si Dipati Cêbolang iki
durung tate mangun prang
atine ta cubluk
wusnya kang durung karuwan
dèn kukuhi gawe têkaburing ati
tan wande kasor ing prang

apa warnane nora abêcik
dene putune Jayapuspita
têka mêngkono têkone
kaya bèbèt wong buruh
maring donya têka nyakithing
lamun trahing prawira
donyane tan ketung
angrêbut dadine karya
liwat beda petunge dagang myang jurit
sarat wani kelangan

dutèng Surabaya dèn kasihi
pan samarga-marga tan kêna sah
ingandikan sabên rèrèn
gantya malih winuwus
Adipati ing Pranaragi
kang baris ing Bêrangkal
lan sakancanipun
bupati môncanagara
ingkang pisah pan amung Madiun kalih
katiga ing Caruban

baris wontên nagrine pribadi
dene Susunan ing Kabanaran
kang têdhak ngalèr barise
badhe mukul Madiun
anèng Murong barisirèki
Tumênggung Jagaraga
seba wus anungkul
lajêng kinarya pangarsa
mantunipun ing Pangran Madiun nênggih
Madiun kasêpuhan

uwal saking tanah Sukawati
saha bala lir ardi pawaka
masanggrahan ing Carême
wau nagri Madiun
duk miyarsi yèn pinarpêki
mring Natèng Kabanaran
langkung susahipun
wong cilik gègèr busêkan
dene mêngsah balane kadi jaladri
Sang Natèng Kabanaran

sami baris lun-alunirèki
sèwu limang atus kang turôngga
pinêpak sagung wadyane
nanging tyasira kuwur
angantosi ing Pranaragi
yèn mogok andhepoka
ing Madiun anut
duk lagya sami rêmbagan
baris osik ana raja duta prapti
saking Natèng Banaran

mantri anom kaparak tinuding
Puspawijaya Purwawijaya
mandhi surat panantange
wontên duta sapuluh
datan mawi dharat satunggil
nêrak baris angidak
sarwi nguwuh-uwuh
êndi mantri kang prayoga
wong Madiun tutura gustinirèki
yèn ana duta prapta

mantri tanaya gupuh tur paksi
Patih Madiun kêkalih pisan
kang ngirid duta kalihe
wus praptèng alun-alun
wau Pangran Madiun kalih
mêthuk ing duta prapta
kalih wus atundhuk
têdhak sing kuda sang duta
ingaturan anèng pasowan ing jawi
tata sami alênggah

Pangran Madiun sêpuh nampèni
sêratira Natèng Kabanaran
duk winaos bêbukane
hèh pèngêt layang ingsun
Jêng Sri Naranatèng Matawis
ngadhaton Kabanaran
kang surèng prang pupuh
kang sayêkti wus pratôndha
lamun darah Panêmbahan Senapati
prawira ing ayuda

lan dhawuha iya salam mami
mring Kakang Arya Mangkunagara
lan maring Sewaka kowe
kapindho lawan ingsun
iya ngantêp marang sirèki
tuwin maring Si Kakang
Mangkunagarèku
dèn padha ujar sapisan
ujudira kang sayêkti marang êndi
aja na ngamandaka

apa kudu mopo ta sirèki
nora ngeman kêkêratoningwang
dèn padha pasaja bae
dèn pasthi aja tanggung
bêcikana kuthanirèki
lêlarèn jêrokêna
nagara Madiun
datan nganggo larèn jagang
dèn abêcik dèn padha angungsi pati
payo sêmayan dina

lawan padha amilang prajurit
aja ana ingkang luwih kurang
payo aprang mapak bae
dêstun têmên wak ingsun
iya arsa kêramas gêtih
mati ngasmarèng laga
mungsuh wong Madiun
lan sira sun wèhi murah
lah apitên tandhing wong Pajang Matawis
lan wong môncanagara

ya Sewaka pikirên kang bêcik
lan Si Kakang Amangkunagara
karana sapisan kiye
tan kaya dhingin ingsun
iya kêna kok sêmayani
bala sandhung kewala
ya sira sun turut
ing samêne uwis nora
babar pisan wus titi tamat kang tulis
kalihe duk miyarsa

andhêkukul sarwi brêbês mili
kadipundi gih punika anak
dene asangêt dukane
kula salaminipun
inggih sami nungkul ing batin
ing punika punapa
wontên kang wêwadul
duk sang nata nglurug marang
ing Pagêlèn Kêdhu lajêng mring pasisir
pintên ta laminira

wontên punapa ing Sukawati
kula jagongi saking kadohan
yèn kula priha rusake
abdine kang tut pungkur
yèn pinriha gêmpaling ati
ing wuri Sukawatya
yèn pinriha rusuh
lah dawêg dipun tutuha
dene mangke kula ajrih amangsuli
langkung sumanggèng karsa

kinarsakna tinumpês kang abdi
apan môngsa ta inggih sandea
yèn kêni-kênia mangke
pan ajrih darbe atur
yèn sagêda inggih cêmuwit
bok inggih dèn antosa
ing kantênanipun
Dipati Suradiningrat
lan kang Putra Dipati Mangkunagari
pan sawêg yun-ayunan

inggih dèrèng kantênan ing jurit
asor unggul yèn sampun kantênan
sayêkti kawula age
angaturi sang prabu
botên susah pinukul jurit
lajêng angadhatona
nagari Madiun
makatên tan angarsakna
ingkang abdi sumôngga ing pati urip
datan kenging suminggah

môngsa inggih gawêra wak mami
lamun Sang Nata ing Kabanaran
ngarsakna gêmpur tumpure
nagari ing Madiun
sampun botên umatur malih
amung tur pêjah gêsang
kang abdi Madiun
duta nata mantri mudha
sigra pamit kalih wus nitih turanggi
lan turôngga sadasa

sêsandêran tan kawarnèng margi
praptèng Carême catur kang duta
salampah-lampahe kabèh
purwa wêkasanipun
botên purun ngangsuli tulis
amung atur kewala
ing caraka katur
sri bupati duk miyarsa
langkung kagyat animbali pra dipati
kanêm praptèng ngayunan

angandika alon sri bupati
marang Adipati Jayaningrat
lawan Mas Rôngga dhawuhe
besan kaya pa iku
wong Madiun nora ngangsuli
kapriye iku Rôngga
miwah pra tumênggung
Mas Rôngga matur tur sêmbah
kintênipun paduka nganyar-anyari
mawi ngantêp ing sêrat

pan wus lami dènnya canthèl batin
Islam ngindalah kapir ngindanas
makatên ing upamane
mila punika purun
ngolok-olok ing padukaji
gumujêng sri narendra
saha ngandikarum
iya apa mêngkonoa
yèn mêngkono payo budhal marêpêki
sanadyan ngantènana

aja adoh Madiun nagari
sun makuwon ing Kincangkinandhang
sigra ngundhangi balane
enjing budhal gumuruh
Jagaraga prapta salatri
enjinge nulya budhal
antara sadalu
prapta nèng Kincangkinandhang
masanggrahan wau sira sri bupati
wadyagung pamondhokan

arang-arang tarataban radin
lèpèn agêng wuri lan keringan
jêmbar rata pasitène
angreka alun-alun
pinggir kali panggènan masjid
tampar duk salandhean
kinubêngkên sampun
amawi saka sakawan
pan samargi-margi kang pinôngka masjid
kêkêndhêng duk kewala

iya lamun makuwon wanadri
lamun makuwon amanggih wisma
yêkti wisma masigite
suka ingkang wadyagung
murah banyu amurah sari
tan ana kang karang la
pacangkraman agung
yèn ari Sêtu awatang
pan angiras gêladhi gêlaring jurit
prang dharat prang turôngga

kunêng sakala sri narapati
kang makuwon ing Kincangkinandhang
ingkang winursita manèh
ingkang mêdal ing kidul
Adipati Mangkunagari
wus anjog Kamagêtan
bupatine suwung
kinèndêlan tigang dina
sami nungkul para mantri kathah prapti
wuwusên Sang Dipatya

Suradiningrat ing Pranaragi
sakancane wong môncanagara
angalih pabarisane
ngalèr mring Kali Dêmung
dene mêngsahira ngidêri
Pangran Mangkunagara
Pamagêtan rawuh
prajurit môncanagara
ginunggunga wontên salêksa turanggi
lan kathah pra dipatya

pakuwone sawetaning Kali
Dêmung anggabag yèn tiningalan
pakumpulan bupatine
rêmbagira amêthuk
angukuhi ingantêp jurit
ature têlikira
kêdhik mungsuhipun
Pangeran Mangkunagara
nora luwih sèwu nêmatus turanggi
arang prajurit dharat

wus rineka gêlare ngajurit
kang pinatah anèng kiwanira
Ngrawa Surakusumane
Surajaya puniku
ing Kalangbrèt kanthinirèki
Ngabèi Wiramêja
lan Sarêngatipun
Ngabèi Surawijaya
Ki Ngabèi Sêtrapati ing Kadhiri
dadya pangawat kanan

Wirasaba ing Japan kinanthi
Sumayuda Japan Têpasana
miwah Patrasuta Pace
Ngêblêg Wiramêjèku
kang dhadhani sang adipati
akanthi ing Kaduwang
lawan para sunu
ing Pranaraga akathah
pitung dasa kang sami amawat kardi
kathah mantri santana

langkung kathah wong môncanagari
sami amêmpêng kuwanènira
lan amuwah panganggone
akathah adol sanggup
wau ingkang winuwus malih
Pangeran Adipatya
Mangkunagarèku
kang abaris Pamalêtan
duk miyarsa baris ing môncanagari
ngalèr pamêthukira

lèpèn Dêmung badhene nadhahi
ngantêp yuda wong môncanagara
Pangran Mangkunagarane
miyarsa sigra wau
angundhangi bala prajurit
budhal saking Magêtan
pan arsa umagut
prange wong môncanagara
baris prapta mapag sakilèning kali
kèndêl ngantosi wuntat

pangeran anata gêlar
kangkinarya nênggih pangawat kering
kang rayi sawadyanipun
Pangran Mangkudiningrat
pangawat kang têngên wau kang tinuduh
Tumênggung Kudanawarsa
lawan sagung mantri jawi

Pangeran Mangkunagara
andhadhani lan sawadya jro sami
saragni abang nèng ngayun
panumbake prangtandang
saragni rêng maranggo panumbakipun
lan saragni polèng miwah
panumbakipun wong Bugis

mantri jro lan kawan dasa
munggèng ngarsa pinangku datan têbih
wus samya dulu-dinulu
baris wetan anggabag
yèn sinawang sayêkti tikêl sapuluh
akèh wong môncanagara
balane pangeran kêdhik

wontên mantri jro satunggal
nging Walônda Ônggaima namèki
têka anandêr sumêmprung
nora nganggo parentah
wong saragni kêkalih polèng anusul
lan panumbak pêrangtandang
inggih anusul kêkalih

dadya turôngga lêlima
kadêngangan Ônggaima rumiyin
kapriye Ônggaimèku
maring di si kaparat
apa magut padha nêngna dhingin iku
Ki Ngabèi Ônggaima
panandêre nêrak baris

samya dinulu kewala
ting gudandap wadya môncanagari
ting karoyag barisipun
pangeran angandika
tulungana Si Ônggaima angamuk
sigra tambur bèri giyak
prajurit anabrang kali

sarênge Ki Ônggaima
wong saragni polèng sami ambêdhil
Ki Ônggaima angamuk
dhadhal kang baris dhadha
kanan kering pangawate kawur-kawur
Tumênggung Kudanawarsa
sawadya nunjang ing keri

Pangeran Mangkudiningrat
sami mangsah mantrine nunjang wani
kalulun kang baris agung
ora ana kang aprang
kadi guntur swarane bala lumayu
malêdug kadya prahara
tan ana kang tahan jurit

pangeran gumujêng suka
ana paran mangkene mungsuh iki
ya Si Ônggaima iku
apa katon salêksa
wong lêlima anunjang ewon malêdug
kang anusul ora uman
ing mungsuh wus padha gusis

samya bêbujung kewala
kawuwusa wau Sang Adipati
Suradiningrat lumayu
tinunjang ing akathah
turanggane anglumba kang nunggang runtuh
tibèng siti napas kumat
kasalêpêk kêmpis-kêmpis

sangsaya kèlês ing kathah
anakira lanang tuwa pribadi
Martamanggala ranipun
kèndêl ngadhêpi rama
apan dahat kawruhan lamun puniku
Dipati Suradiningrat
dipun nyana yèn wong cilik

sêtun mantri ya kewala
dene nora ana kang ngadhêp malih
liniwatan wong lumayu
miwah wong ngungsir samya
ingkang ngalor angetan miwah angidul
wong satus môncanagara
wong sapuluh kang balêdig

kuda sèwu wong bang wetan
mung wong sèkêt kang bujung angênginthil
parandene mawur-mawur
kuda pating balêsar
wonge ewon alêksan kawur katawur
malêdug saparan-paran
wau ta SangAdipati

Suradiningrat palastra
awit pêdhot napas tibèng turanggi
Kudanawarsa Tumênggung
panandêre kaliwat
ana tiba kalumah datanpa tatu
ingandhêgan tinakonan
sapa iki kang ngêmasi

sumaur kang tinakonan
gih pun bapa punika Adipati
ing Pranaraga pukulun
kula anake tuwa
sigra wuri balanira ki tumênggung
karsa angrampog kewala
Kudanawarsa ngukuhi

lah aja mêngkono padha
iki jago tan kêna dèn patèni
iki bapakane lampus
anake maksih gêsang
ing patine kalawan karsaning ratu
sira matèni tan kêna
sayêkti katura urip

Tumênggung Kudanawarsa
gya putusan thole sira dèn aglis
Jayasimpangan dèn gupuh
sira atur uninga
marang ing jêng pangeran yèn ika lampus
Dipati Suradiningrat
mati tiba tanpa kanin

awit napas kasalêpak
kang nunggoni anake lanang siji
Martamênggala kang sêpuh
mangke maksih tinêngga
inggih dhatêng ing pun kaki sawongipun
Tumênggung Kudanawarsa
Jayasimpangan nulyaglis

anyamêthi kudanira
nandêr mamprung tan adangu gya prapti
ing gène pangeran tundhuk
matur Jayasimpangan
lamun Adipati Pranagara lampus
botên kaprawasa ing prang
pêjahipun tanpa kanin

sigra wau duk miyarsa
Pangran Mangkunagara anyamêthi
turôngga sawadyanipun
mantrijêro kalawan
mantri patang puluh panandêre rawuh
gène pêjah ki dipatya
pangeran angandikaris

hèh kaki Kudanawarsa
nora tatu Suradiningrat iki
êndi anake kang tunggu
ing bapa duk palastra
Ki Tumênggung Kudanawarsa umatur
inggih kang sêpuh punika
Martamanggala namèki

kuda sinaoskên ngarsa
pan pun kaki punika dèn titihi
wau kalane umagut
kore ran pun Pêsaja
wus pinundhut pangeran ngandika arum
lah iya Kudanawarsa
Si Martamanggala iki

gawanên dhingin mring kutha
dimèn aja rungok wong Pranaragi
yèn anak tuwa wus nungkul
lan uwis tinarima
dimèn têtêp wong cilik aja na kuwur
lawan Si Martamanggala
konên angumpulkên aglis

iya saduwèke padha
bapakane aja na ingkang kari
lawan sawong dalêmipun
sêlir miwah badhaya
gya Tumênggung Kudanawarsa wotsantun
anggawa Martamanggala
lajêng mring kitha rumiyin

ing wuri sigra pangeran
kinon mocok Utamôngga Dipati
wus kapocok murdanipun
klawan kang kalanangan
kinon nigas dene iku pêli ngamuk
nora anganggo ukara
jalêran tinigas aglis

wus dangu ing pêjahira
kang jalêran wus keris mêdal gêtih
kang angiris sami ngungun
kang kaprah wong wus pêjah
dèn kapakna nora mêtu gêtihipun
katur pangeran ngandika
mati nguntal upas iki

lah cangkême wêngakêna
lêbokêna kalanangan sapalih
nuli ingkêmêna iku
angêmut kang lanangan
wadhahana kukusan gawanên gupuh
barisan Kincangkinandhang
aturna ing rama aji

Mantri Magêtan milua
têkakêna iya ing dina ngenjing
pan iki wus pukul têlu
bêngia alêlakua
lah cangkingên luhur kuda sirahipun
wong akèh padha gantia
amrih kêbating lumaris

carakatur sêmbah mêsat
dalu-dalu datan kèndêl lumaris
datan kawuwus ing ênu
prapta sakidul Kincang
sarêng êbyar kèndêl jawi barisipun
angantos wiyosing nata
pan luwaring branta kingkin

enjing sang sri narapati
miyos tarub pasanggrahan
siniwi wadyanirandhèr
punggawa mantri prameya
aglar ing ngarsanira
wontên kang atêngga pintu
anjawil dhatêng Mas Rôngga

lamun caraka kang prapti
saking nagri Pranaraga
Pangran Mangkunagarane
Mas Rôngga mêdal sakala
lêbête ngirid duta
kalawan mustakanipun
Adipati Pranaraga

Mas Rôngga matur wotsari
putra paduka utusan
pan sampun unggul jurite
bêdhah nagri Pranaraga
bupatine katigas
punika mustakanipun
katur ing jêng padukendra

nulya mèsêm ngandikaris
sang nata têdhak nêm tindak
mara ungkabana age
pan ingsun arsa uninga
mring Si Suradiningrat
apa warnane kang lampus
sigra majêng pra dipatya

Tumênggung Janapurèki
Mas Rôngga lan Sindusastra
Jayèngrana sakawane
ingkang ngungkabi mastaka
jumênêng sri narendra
duk binukak sirahipun
lathi ngêmut kang lanangan

anjumbul kapat bupati
gumujêng latah sang nata
prasamya guguk gujênge
ya ta yèn bocah ngalunyat
iya Si Adipatya
Mangkunagara satuhu
sadaya kang sami seba

samya sinungan udani
gumujêng ambata rêbah
ambal-ambalan gujênge
sirah Dipati Panraga
angêmut kalanangan
carakanira dinangu
tingkah solahing ayuda

katur miwiti mêkasi
sang nata suka miyarsa
hèh duta nulaka age
matura ing gustinira
besuk tan wurung ingwang
ya mring Pranaraga iku
carakatur sêmbah mêsat

sang nata sigra ngundhangi
ing bala badhe budhalan
ing dalu tan kapiraos
enjinge têngara budhal
saking Kincangkinandhang
manjing nagari Madiun
wus suwung bupatinira

nanging sampun balang tulis
wong Madiun mring Mas Rôngga
mila tinilar prajane
wau lampahe sang nata
tan adangu praptanya
manjing nagari Madiun
sri narendra saha bala

masanggrahan wontên kali
tan arsa angênggènana
ing wismane bupatine
wismane mantri kewala
prapta pukul sawêlas
pukul lima praptanipun
bupatine gènya seba

sang nata siniwèng dasih
punggawa mantrinira glar
prajurit sumiwi kabèh
Mas Rôngga Wirasêtika
Dipati Jayaningrat
ngirid bupati kang nungkul
ing Madiun kalih pisan

prapta ing ngarsa narpati
sang nata gupuh ngandika
si kakang salamêt bae
iya Kang Mangkunagara
Si Adhi Martalaya
ngabêktia marang ingsun
mangsah gantya kalih pisan

sang nata ngandika aris
marang wau ingkang putra
Pangeran Dipati Anom
kulup mara ngabêktia
karo maring wakira
pangran adipati gupuh
bêkti nguwa kalih pisan

sang nata ngandika malih
ipeningsun ingkang pêjah
siji ika bagus dhewe
jênat Si Adhi Sudarma
ladak kaya layapan
Si Adhi Sewaka iku
asombro angula sawa

Kakang Mangkunagarèki
duk anome kaya Boma
wis tuwa kaya mangkono
dadak kaya Ôngganaya
gumêr para dipatya
kang pinoyok milu guguk
Madiun Mangkunagara

nata nata ngandika malih
kakang dika ngalih nama
sampun jumbuh lan namane
lan si kulup putra dika
ingkang tuwa ngalaha
hèh kakang dika jêjuluk
Pangeran Mangkudipura

hèh sakèhepra dipati
kabèh padha ngèstrènana
sami sandika ature
sang nata malih ngandika
kakang andika dandan
lan Adhi Martalayèku
sun gawa mring Pranaraga

ingsun budhal benjing enjing
kakang maring Pranaraga
sun arsa wêruh untabe
wadya Madiun sadaya
prajurit kang turôngga
jêngkar pakuwon sang prabu
wadya sami pamondhokan

ing dalu datan kawarni
enjing sang nata têngara
gong bèri tambur myang bêndhe
gumuruh swaraning bala
miranti sowang-sowang
ngrasuk busana sang prabu
têdhak mijil ngara-ara

apan akarsa udani
wau Sri Nata Banaran
wadya ing Madiun kabèh
sampun sami akêkirab
aglar ing ara-ara
ngundhangi wadya sang prabu
sagunging kawulaningwang

mirea anganan ngering
miwah ing wuri kewala
wong Madiun ngarsa kabèh
cinacah ingkang turôngga
pan kalih èwu dhomas
dharat wontên kawan èwu
angêbêki ara-ara

dharat kinèn mangsah sami
kinèn nèng wuri sadaya
turôngga anglela neje
kuda kalih èwu dhomas
kinèn mubêng ping tiga
ing ngarsanira sang prabu
abayak agêgolongan

angandika sri bupati
Rôngga dene ku wus tata
ing prang tan ana bobote
Mas Rôngga matur tur sêmbah
pan dèrèng kalêrêsan
kang angabên ing prangipun
ing rakit sampun prayoga

tiyang ing Pajang Matawis
nênggih kumpuling gêgaman
ngantos samantên kathahe
lawan rakitipun tata
wagêde nitih kuda
kadia tiyang Madiun
têtiyang Pajang Mataram

gih môngsa angsala tandhing
angandika sri narendra
wong Pajang Mataram kiye
duk sinau nitih kuda
banjur ginawa aprang
paparentah sang aprabu
wong Madiun rumiyina

wadyaningsun kang nambungi
wadya ing jêro kewala
pra dipati wuri kabèh
kalawan bala Caruban
iku rongèwu dhomas
Madiun lumakèng ngayun
kang sumambung wurinira

wadya jro kaparak sami
kang turôngga sèwu dhomas
marwatagni busanane
punggawanira sang nata
lumampah kering kanan
kinarya rêmbêning laku
cangkrama saurut marga

amasanggrahan sawêngi
enjinge têngara budhal
pukul sawêlas praptane
ing nagari Pranaraga
Pangran Mangkunagara
amêthuk baris sêsiyung
alun-alun Pranaraga

kurmat drèl sagung prajurit
kang rama wus ingaturan
inggih lajêng angadhaton
wismane Suradiningrat
kang dadya pamondhokan
Pangran Mangkunagarèku
sawadya amingsêr ngetan

anèng kitha Kartasari
duk samana Pranaraga
kèbêkan ing wadya katong
mangkana enjing sineba
Sang Natèng Kabanaran
kang wadya aglar supênuh
punggawa santana putra

Pangran Mangkunagarèki
angirid kang pra dipatya
wadya kang anungkul kabèh
pranakaning Pranaraga
sinaoskên kang rama
kang wus prapta sadayèku
anaking Suradiningrat

tiga likur kang wus prapti
akathah kang dèrèng prapta
pinupus sampun bêgjane
mung sawontêning binêkta
katur ing rama nata
wus katur kang têlu likur
dinangu namane samya

kang sêpuh namanirèki
Rahadèn Martamanggala
Suradipraja arane
Rahadèn Cakranagara
Radèn Purbakusuma
Radèn Purwakusumèku
Rahadèn Bratakusuma

Rahadèn Suralayèki
lan Radèn Natadiwirya
Radèn Suradiwiryane
miwah Radèn Suradirja
Radèn Suradipura
Radèn Surawijayèku
miwah Radèn Bratadirja

nging wau sri narapati
kang pinilih mung sakawan
anak lanang tuwa dhewe
Rahadèn Suramanggala
lan ari kang wus nama
sinungan Surabratèku
wus dadi anèng Gaduwang

namane Surabratèki
pinaringkên kakangira
Martamanggala ing mangke
pinacak bupati tuwa
pinacak sinung lênggah
Pranaraga tigang èwu
kalawan jêjulukira

radèn tumênggung namèki
Surabrata arinira
Suradipraja namane
sinung kalih èwu lênggah
lan pinacak punggawa
anama radèn tumênggung
anênggih Suradipraja

wontên arinipun malih
kamantu marang kang paman
Radèn Natakusumane
ran Radèn Cakranagara
wus pinacak punggawa
sinungan nama tumênggung
Dyan Tumênggung Natabrata

kalih èwu lênggah sami
kang kalih èwu kalihnya
nênggih kang ginanjarake
mring Pangeran Pakuningrat
dene Radèn Kaduwang
têtêp kabupatènipun
namung ingalih namanya

Kaduwang namanirèki
Tumênggung Bratawijaya
wontên dene sakantune
kang sangang èwu kewala
pinacakan punggawa
kang têtiga ngalih èwu
kang tigang èwu satunggal

anak kang tuwa pribadi
sinung nama Surabrata
kang tigang èwu lênggahe
ingkang kantun kawan nambang
inggih kinon marucah
pan antuk putra rongpuluh
wong sijine karo bêlah

prasamya kinarya mantri
dene ta pakaryanira
tinunggil lawan kadange
wong rongpuluh pinartiga
kang kalih ngênêm samya
ingkang satunggil mawolu
ginadhuhan mantri kadang

Tumênggung Surabratèki
ingkang wolu mantri kadang
prasamya agêng lungguhe
pranakan ing Pranaraga
yèn miyos watang samya
wong Pranaraga rongpuluh
kang kinèn wiwit nyandêra

tan kêna dipun sêlani
sang nata suka umiyat
pranakan Pranaragane
abagus-bagus warata
sami sagêd ing kuda
langkung sukanira dulu
ing tanaya Pranaraga

badhene samya kinanthi
ing karsanira sang nata
manawa mêtu gawene
dene wangune naracak
bagus-bagus agagah
sang nata langkung piayun
mulat Pranaraga putra

gantya kawuwusa malih
Dêlèr Nagari Samarang
miyarsa lamun lakune
Jêng Sinuhun Kabanaran
èstu budhal mangetan
apan arsa atêtulung
yudane wong Surabaya

gugup abantu ing jurit
ing Kêdhu kinèn angrupak
mupung sêpên narpatine
Sakèbêr pan dêr Pul mulat
kathah bêbantunira
pasisir para tumênggung
kilèn Samarang kewala

Mayor Pèbêr senapati
pan anglarug barisira
anjujug Trayêm barise
mêngsahe kang liniwatan
Sakèbêr ciptanira
tan tolih mungsuh nèng pungkur
mung nyandhaka wong Mataram

Ki Tumênggung Rajaniti
Tumênggung Surajênggala
mung enggala parêk bae
Pangeran Adiwijaya
gubêd sa-Kilènpraga
punggawa kang wontên Kêdhu
sadaya sami kawuntat

Dipati Suryanagara
Wiradigda Môndaraka anunggil
Pangran Natakusumèku
baris nèng Têpasaran
Ki Tumênggung Jayadirja barisipun
nèng Mênggora kanthinira
putra Mangkuprajan kalih

Rahadèn Mangkuwijaya
miwah Mangkudiwirya kang anunggil
Jagalatan Singaranu
kang sami nèng Mênggora
Radèn Suryanagara sakancanipun
sami anglarag mangetan
mukul Kumpêni prang Pingit

pan dar Pol kalawan Kulman
Jayadirja pinukul barisnèki
arame dènira campuh
Radèn Mangkuwijaya
kênèng mimis pilingane lajêng lampus
matur kang munggèng pangawat
Ki Tumêggung Jadirja glis

wontên kang atur uninga
Radèn Mangkuwijaya angêmasi
Ki Tumênggung mangsah ngamuk
ngrêbat kunarpanira
nênggih Radèn Mangkuwijaya kang lampus
manawi sêlak tinigas
murdane marang Kumpêni

Ki Tumênggung Jayadirja
pangamuke kotbuta ngowak-awik
wus pinarêng takdiripun
duk ingêdrèl sapisan
Ki Tumênggung wêntisira ingkang tatu
cape tiba saking kuda
kang pra santana ngalingi

binayang ngunggahkên kuda
ki tumênggung tan arsa nèng turanggi
sugal rêkasa amuwus
hèh sanak-sanakingwang
ingsun iki ya aja ginawa mundur
balik ingsun uworêna
lan pulunane sang aji

Rahadèn Mangkuwijaya
dudu uwong ingsun tinggala urip
ing mêngko yèn ingsun lampus
iya sakarêpira
kunarpane Radèn Mangkuwijayèku
yèn tan karêbut ing sira
pan iya kunarpa mami

aja kudu sira gawa
duk puniku Kumpêni anututi
angêdrèli angarubut
Tumênggung Jayadirja
bisa ngadêg sakêdhap saking gêng nêpsu
pan sarwi anyandhak watang
lajêng karungkêb ngêmasi

santanane kalih dasa
samya ngamuk lawan kancane mantri
panumping wontên sapuluh
wuru pangamukira
mungsuh giwar Kumpêni wontên sapuluh
lan Bugis Bali pitulas
uwal sakala kang jurit

Rahadèn Mangkuwijaya
kunarpane winot anèng turanggi
Tumênggung Jayadirjèku
kunarpa dinandanan
nulya prapta Ki Tumênggung Singaranu
kalawan Jagaulatan
magut mungsuh kang balèni

dadya kang dandan kunarpa
angsal bamban nora angiras jurit
landhean tumbak sapuluh
karya mikul kunarpa
tinalenan cindhe kewala têtêlu
wus têbih ing lampahira
wus sapih ingkang ajurit

pan dar Pol kalawan Kulman
dalu-dalu sinêrot lampahnèki
praptanira têngah dalu
baris Tarayêm nulya
panggih lawan Mayor Sakèbêr puniku
yèn untung gènira aprang
antuk punggawa kêkalih

siji punggawa satriya
Radèn Mangkuwijaya kang ngêmasi
apan pêpulunanipun
mring Natèng Kabanaran
kang satunggil andêl bupati gêgêdhug
Ki Tumênggung Jayadirja
prajurit ing Sukawati

Sakèbêr sigra nênurat
dalu-dalu utusan mring Samawis
kalamun ngantia esuk
sayêkti mungsuh kathah
Adipati Suryanagara puniku
angamuk kancane pêjah
sira tan olèh lumaris

enjing Singaranu lawan
Jagalatan sami atur upaksi
maring senapatinipun
kang baris Têpasaran
Adipati Suryanagara angrungu
tiwas Tumênggung Jadirja
Radèn Mangkuwijayèki

langkung ngungun krodhanira
sigra nitir têngara sri bupati
Suryanagara umagut
gitik baris Mênggora
sigra budhal wontên dasih kang umatur
Kumpêni samênangira
sami lorod tinggal baris

angumpul Tarayêm samya
kadi taha ing sampeyan puniki
manawi enjinge ngamuk
wau sang adipatya
duk miyarsa menggok ngetan barisipun
baris Kumpêni kang ana
ing Pingit arsa ginitik

lan Tumênggung Mangkuyuda
duk miyarsa ingkang baris ing Pingit
Kumpêni mungsuhnya rawuh
Radèn Suryanagara
sigra nambur wus rakit sigra acampuh
Dipati Suryanagara
angamuk sawadyanèki

kuwur Kumpêni anggiwar
kapalajêng wangsul Bahwara malih
Radèn Suryanagarèku
ngêbroki barisira
anèng Pingit pan arsa magut mangidul
Tarayêm arsa ginêcak
kancane kang pra dipati

sami gendholi sadaya
luwung inggih kèndêla ki dipati
awrat Sakèbêr puniku
lan malihe sampeyan
dèrèng atur uninga marang sang prabu
kang wontên ing Pranaraga
kalih pêjahing ajurit

pêjahe raka paduka
sami-sami bupati gêng pribadi
inggih sintên timbangipun
Rôngga Wirasêtika
Jayadirja katri paduka pukulun
sami andêling ayuda
gêgêdhuging pra dipati

Dipati Suryanagara
pirêmbagan mring sagung pra dipati
yèn makatên dawêg mundur
wangsul mring Têpasaran
pan ing ngriki adhakan margining mungsuh
bêbanton saking Samarang
wus rêmbug budhal kang baris

wangsul sa-Kilènpêraga
Têpasaran pabarisane lami
apikir ingkang ingutus
dhatêng mring Pranaraga
sarat ingkang mila prang bilih dinangu
kancane mantri têtiga
panumping ingkang tinuding

srat dadya sigra lumampah
kunêng wau gantya ingkang winarni
Sakèbêr carakanipun
wus prapta ing Samarang
sêrat katur marang Yan Baron Hondhorup
prange pan dar Pol lan Kulman
antuk punggawa kêkalih

satunggil Mangkuwijaya
lan Tumênggung Jayadirja ngêmasi
dêlèr suka manahipun
sukane ingkang manah
Jayadirja Bupati andêl gêgêdhug
marase bok winangsulan
dene andêle ngêmasi

dadya dêlèr karya gêlar
angundhangi bala kang pra dipati
pasisir samya akumpul
budhal arsa magut prang
ingkang marang Pranaraga kang jinujug
karya loking kalairan
batin aja dèn balèni

ing patine Jayadirja
dene andêl bupati tur kêkasih
mila rewa-rewa jujul
kèndêl anèng Barangkal
karya surat lawan angrukti kêkintun
lawan arsa ngaturêna
bupati kabandhang nguni

Tumênggung Jayawinata
duk prang Lengkong iku kacandhak urip
mring Sakèbêr ingkang antuk
wus lami nèng Samarang
kang dinuta nênggih Pangran Adilangu
akathah kêkintunira
sangkêlat baludru karbin

lan kursi kang sakêmbaran
wus winêkas wau Pangeran Wijil
kinanthèn pêpatihipun
Adipati Samarang
Dêmang Jagayuda kang ajaga jagul
idêlèr wêwêlingira
kathah mring Pangeran Wijil

wus mangkat saking Barangkal
ngidul ngetan ing Warung kang dèn jogi
wontên kuda têlung puluh
dharate pitung dasa
tan kawarna ing marga praptèng Madiun
suwêng lajêng lampahira
mring nagari Pranaragi

anjujug Pangeran Rôngga
Ngadilangu mondhok salèring masjid
kang rayi lajêng rinangkul
angling Pangeran Rôngga
dika adhi marang dêlèr dipun utus
mangke lamun mari sayah
kula adhi tuduh margi

kula gawani kengkenan
dika jujug Jayapuspita Adhi
lurah mantri jro puniku
lajêng katur ing lampah
pasthi enjing pun adhi ing lêbêtipun
Pangeran Mangkunagara
kang angirid ngusap wèni

sampun sira mari sayah
sinugata wusnya bukti
dhatêng Kamangkunagaran
caraka Dêlèr Samawis
sapraptanira panggih
Pangran Wijil Ngadilangu
pangeran angandika
inggih paman benjing enjing
kula bêkta sowan ing raka paduka

sampun tanggêl ing punika
paman anjujuga enjing
inggih pasowan kewala
wus pamit makuwon malih
pangeran tur upaksi
duta idlèr praptanipun
kang rayi kang dinuta
Ngadilangu Pangran Wijil
ingundhangan wadyagung enjing pêpêkan

manggihi caraka prapta
kang saking Gupnur Samawis
ing dalu tan winursita
enjinge aglar tinangkil
sagung mantri bupati
sarwi ngandikan lumêbu
sang nata têdhak marang
pandhapa manggihi tami
kerid marang Pangeran Mangkunagara

praptanira ing ngajêngan
asru ngandika narpati
adhi ing ngriki kewala
dawêg sêsalaman adhi
dika minggah ing nginggil
Pangran Wijil nêmbah maju
sawusnya sêsalaman
cinandhak astanirèki
sampun mundur adhi ing ngriki kewala

binêkta lênggah satata
ya ta wau Pangran Wijil
sigra ngaturakên surat
kang saking Dêlèr Samawis
tinampan tinupèksi
bêbuka tur tabenipun
ingkang akathah-kathah
katura paduka aji
wiyosipun pun dêlèr nuwun ngapura

sakathahe kalêpatan
pratingkah kang wus kawingking
mantuka inggih duk kadya
tuwan paduka rumiyin
kala amba badheni
ing tuwan amrih pakantuk
dhatêng raka paduka
swargi jêng sri narapati
tuwin dhatêng komisaris sami uga

sampun lami kalampahan
sudara dipun paringi
tigang èwu Sukawatya
nuntên wontên kang nyêlani
praptane jendral nguni
pun Wilêm Baron pan Emub
kêni ing wêwadulan
kula tinambuh prakawis
tuwan darmi têgêse tibèng kawula

nging wontên atur kawula
sudara kirang ngyaktèni
tan angantos tur kawula
mangke Jendral sampun mati
Jakup Musêl kang dadi
têlase sataunipun
tampine kang pangwasa
ing mangke kula aturi
antukêna kapênêdan kina-kina

suwawi apêpikiran
mrih mulyaning bumi-bumi
yèn tuwan maksih ngarsakna
ing karsa kula puniki
risaking tanah Jawi
sayêkti kabanjur-banjur
sintên ingkang kecalan
liya paduka lan malih
Putra Tuwan Sang Prabu ing Surakarta

Kumpêni darmi kewala
panêdha kawula mangkin
sudara mugi èngêta
katêmpahing tanah Jawi
mangkya sêpuh pribadi
lawan kaping kalihipun
punang punggawa Tuwan
Tumênggung Jawinatèki
duk prang Lengkong inggih kang kacandhak gêsang

pun Sakèbêr ingkang angsal
ingaturkên mring Samawis
Tumênggung Jayawinata
pan inggih kula pênêdi
botên manggih pisakit
manggih kabaikan agung
ing mangke pan katura
dhatêng ing paduka malih
abdi dalêm Tumênggung Jayawinata

lawan sagunging pratôndha
sih-sinihan sami-sami
tan supe salaminira
wus cinacah kang pakirim
kathah awarni-warni
tinampan sadayanipun
Jawinata ngandikan
sapraptanira ngabêkti
ngaras pada ginagujêng warnanira

dene sampun ngalih warna
kadi paranakan Bugis
mundur ngujungi Pangeran
Dipati Mangkunagari
nulya mring bapanèki
bapakira sênggruk-sênggruk
Dipati Jayaningrat
ngandika sri narapati
Jawinata kêrasan anèng Samarang

sang nata alon ngandika
marang ing Pangeran Wijil
adhi kang muni ing layang
idêlèr arsa pêpanggih
lawan kangên ing mami
sun undanga mring Madiun
iya nurut kewala
sanadyan mring Pranaragi
sakarsèngong adhi anurut kewala

nanging adhi kayaparan
iya awak ingsun iki
lagyewuh ana ngamônca
durung kolur ing tyas mami
ya pirabara benjing
yèn misih padha rahayu
sayêkti wèh wangsulan
nanging dika wruha adhi
salawase si dêlèr iki rumôngsa

yèn ingsun nêdya alawas
nèng tanah môncanagari
sayêktine ingsun undang
ingsun nêdya nora lami
yèn wus sampurnèng jurit
mulih mring Mataram ingsun
Tumênggung Sindusastra
wus kinèn akarya tulis
angsul-angsul kang saking Dêlèr Samarang

Pangran Wijil tigang dina
kalawan ing tigang ratri
kalangkung sinungga-sungga
nèng nagari Pranaragi
sêrate dèn angsuli
paring sapi têlung puluh
pêdhète kang sadasa
lan susuh salawe kati
patang pikul kang warni dhèndhèng manjangan

lawan turôngga satunggal
wêton Magêtan gêng inggil
ulês dhawuk megatara
wus pamit Pangeran Wijil
kang srat wus dèn tampèni
angsul-angsul lan pakintun
enjing mangkat Pangeran
Ngadilangu Pangran Wijil
tanggal pisan Bêsar saking Pranaraga

saungkurirèng caraka
prapta ingkang pra dipati
bang wetan sumiwèng nata
Kalangbrèt Kartasanèki
Nganjuk Pace Ngrawèki
Sarêngat Balitaripun
ing Japan Wirasaba
miwah Dipati Kadhiri
samya jujug Pangeran Mangkunagara

sinebakakên sadaya
sagung ingkang pra dipati
sadaya wus tinarima
dinangu kapalanèki
ginunggung sadayèki
pan salêksa kalih èwu
lan satus pitung dasa
ingkang dhinapur prajurit
pan kajawi kuda kang dadi wowotan

nata nimbali bunira
kang anèng ing Sukawati
praptane antuk rong dina
nuntên garêbêgan nênggih
Bêsar langkung gêngnèki
barising garêbêgipun
sang nata adhadharan
miyos ing paseban jawi
animbali santana bupati putra

bakdane garêbêg Bêsar
sang nata anarimani
sakawan kang pra dipatya
Pangeran Madiun nênggih
pinaringan kang bibi
Ratu Mamênang puniku
malih kang pinaringan
Sêtrapati ing Kadhiri
Rêtnawati kang kinarya pêparingan

kalawan ingalih nama
Sêtra ing Kadhiri iki
Ki Tumênggung Katawêngan
ing Rawa Kartayudèki
pinaring Selawati
ing Sarêngat Bok Kapundhung
sampun sami aningkah
Ratu Mamênang wus panggih
lan Pangeran Madiun Mangkunagara

duk samana langkung arja
nagari ing Pranaragi
kanggenan Natèng Banaran
siniwi ing pra dipati
sagung môncanagari
mangkana ingkang winuwus
Pangran Mangkunagara
ngaturkên jarahannèki
satilare Dipati Suradiningrat

sawêg prapta ing utusan
saking pangilèning wukir
bêrana miwah boyongan
badhaya sarancak sami
kalih ambêbakali
ingkang wus dadi salaju
katur marang kang rama
pangeran ngêndhak kêkalih
èndhèl lawan pambatak ingkang dèn êndhak

pambatak ingkang dèn êndhak
anama Ismayawati
Marionêng èndhèlira
kang rama pan ragi runtik
iya tatane ngêndi
wong kinongkon têka rusuh
dèn jak angrata jagat
têtêkone nora bêcik
karangsangan kaya ambêg wong urakan

wong kinèn bêdhah nagara
apa saisine nênggih
sayêkti katur sadaya
lamun ana dèn sênêngi
enggal barang kinapti
môngsa kadadaka luput
mêngkono ingkang jamak
nora murang tata titi
nasak-nasak amurang nagara krama

wus pinundhut kalih pisan
èstu duka kang ramaji
pangeran langkung katêbah
kang rayi ingkang tinuding
aturna ing ramaji
tan kudu kanggonan ingsun
ngong tohi karingêt rah
ambêdhah ing Pranaragi
nora katon samene sariraningwang

nuli plêk tan purun seba
ing Sêtu lan Sênèn Kêmis
sang nata tan angandika
maksih miyos Sênèn Kêmis
dèrèng nyana sang aji
yèn kang putra rêntêngipun
tan ana tur uninga
yèn kang putra agung brangti
duk miyarsa saking pawèstrèn sang nata

ingkang putra tinimbalan
ratu bêndara wus prapti
ing ngarsanira kang rama
ngandika sri narapati
iya kangmasmu iki
têka nora seba mutung
lah iya sumakehan
prajurit prawirèng bumi
têtêkone kaya wus angrata jagad

kang putra matur tur sêmbah
putra tuwan sangêt kingkin
yèn dalu tan antuk nendra
yèn siyang tan antuk bukti
kang rama ngandikaris
wong ugungan kumalungkung
kaya wong nora kalah
karo sapadhaning janmi
dene agung kapalayu bakakrakan

yèn aja ana kang tuwa
môngsa gagapa basuki
mati pinênthung wong desa
wong mono yèn duwe pikir
kang kaprah lawan mami
kaya putra Nabi Dawud
iya gawanên rara
èndhèl iku kang sawiji
ingkang putra antuke kalangkung suka

praptane pakuwonira
èndhèle katur satunggil
wontên lêganing kang manah
Pangran Mangkunagarèki
pêndhak enjinge malih
anujoni dina Sêtu
mêtu ing pawatangan
sarwi ambêkta Walandi
Ônggaima mèlu watang gêgundhulan

nganggo badhong agêgêlang
wong nyênyandêr dèn tumbaki
gumuyu kang sami mulat
kang rama runtik ingbatin
dudu panggenanèki
pawatangan lala lucu
nanging sinamun ing tyas
winawas datan katawis
runtikipun awor wuruning asmara

sabubare watang sami
bupati akèh ngandikan
santana putra sakèhe
sang nata lajêng bujana
angiras pagunêman
mring kang putra ngandikarum
hèh kulup Mangkunagara

aprakara laku iki
sira sun tuduh muliha
maring Pajang Matarame
nging mêtua Garobogan
si dêlèr nèng Barangkal
manawa banjur mangidul
kulup sira angadhangana

bupati môncanagari
saparo sira gawaa
têtêlu Pranaragane
Surabrata Natabrata
katri Suradipraja
Pranaraga milu ingsun
mung sing Adhi Pakuningrat

Madiun kang milu mami
Si Kakang Mangkudipura
Si Adhi Martalayane
iku kang milu ing sira
Kaduwang Kamagêtan
Jagaraga lan ing Warung
ing Sêsela ing Balora

jabakna nagari siji
Grobogan dadi wong Pajang
pamanmu Pugêr lungguhe
ing Warung lawan Sêsela
nagri loro ku iya
pamanmu Pugêr yèn jaluk
têka sira lilanana

dadi mung pitung bupati
têtêpe kang sira gawa
Pranaraga têlu dhewe
kapat Madiun kanoman
Magêtan Jagaraga
Balora kapitunipun
ing Kaduwang sèjèkêna

siji ku nunggala baris
kalawan pangarêpira
aja pisah sadinane
kang putra matur sandika
tan sagêd ngangsulana
kang rama parentahipun
kalangkung saking prayoga

dinangu prajuritnèki
ingkang sami kêkapalan
liya prajurit dharate
pangeran alon turira
kalih èwu punika
bupati pitu puniku
lan pitung dasa sakawan

kawan èwu dharatnèki
sang nata malih ngandika
dene kang milu maring ngong
Si Caruban Kartasana
Pace Kalangbrèt Rawa
Sarêngat Balitaripun
Poro Ngantang lan ing Japan

Wirasaba lan Kadhiri
dene ta kulup Si Jipang
iku nora milu ring ngong
milu marang sira nora
wus sun karya ganjaran
kang dadi pawitanipun
pamanira Singasêkar

sêlang gumun ingsun iki
pamanira Prabu Jaka
duwe pawitan samono
wong wolung èwu Si Jipang
nora bisa anglembak
muthêk-muthêk ngalor ngidul
abêr têmên ing ayuda

Mas Rôngga nambung wotsari
pukulun rayi paduka
wingi prapta utusane
yèn sampun bêdhah ing Tuban
kalawan ing Lamongan
badhe anggêcak Sidayu
dêdamêle wus lumampah

Pangran Mangkunagarèki
nambungi lawan Mas Rôngga
Paman Rôngga satêmêne
iku katut dening sira
dudu ingkang kaskaya
dhewe Paman Singasantun
katut opyake wong kathah

padha ngrungu yèn kiyai
pinarak môncanagara
wong pasisir padha gègèr
lamun aja mangkonoa
môngsa bisaa mêlar
pira lawase ta iku
duk Kyai nèng Kabanaran

nora tuk sawah sakikil
muthêk-muthêk nora obah
nèng nagara Jipang bae
wus katon antêpe kurang
Paman Suryanagara
tobat akanthia iku
lamun prakara ing aprang

minyak-minyik mung anglirik
lamun dulu wêwadonan
gumêr punggawa gujênge
wus dadya ingkang pirêmbag
parentahe kang rama
anjoga ing Cêngkalsèwu
Ngrata Pathi Kudus Dêmak

wetane Nglasêm sirèki
aja milu-milu ngulah
ya karêpe bubuhane
pamanira Singasêkar
kang abot Surabaya
iku kang ngawaki ingsun
jajal wong môncanagara

wus matêng ingkang prajanji
bubaran ingkang bujana
pêndhak enjing kang wiraos
Pangeran Mangkunagara
lan sagung pra dipatya
siyaga pamit sang prabu
ngujung kang para dipatya

budhal saking Pranaragi
parêng pitu likur Bêsar
kadya hèrnawa balane
wontên gangsal èwu kuda
dharat tanpa wilangan
anèng marga tigang dalu
rêrêb tanah Jagaraga

ing wuri budhal sang aji
tanggal pisan sasi Sura
sampun salin ing taun Je
liman sapta ngrasa tunggal
pinetangsangkalannya
sampun prapta ing Madiun
masanggrahan kawan dina

Pangran Mangkunagarèki
budhal saking Jagaraga
sadalu marga lampahe
praptanira Garobogan
panggih Sang Adipatya
Pugêr sami amêmangun
ing pikir ecaning lampah

dènira arsa masisir
Pangeran Mangkunagara
pinambêngan katanggêle
mangsane jawah punika
luhung benjing punika
yèn mêndha kang jawah wangsul
samangke luhung ngidula

anjampangi ing Matawis
kônca bupati punika
kang wontên Kêdhu Pagêlèn
sami sinupit ing mêngsah
dêlèr anèng Barangkal
saantuke mangsah bantu
mring Kêdhu Pagêlèn samya

tan adangu duta prapti
dutane Suryanagara
maring pangeran jujuge
lampahe atur uninga
tiwas kasambut ing prang
Tumênggung Jayadirjèku
lan Radèn Mangkuwijaya

Dipati Pugêr miyarsi
anjêtung astagpirollah
Pangran Mangkunagarane
wurung gènnya arsa dhahar
kapingungun sadaya
pangeran andikanipun
dèn age sira banjura

dutane Paman Dipati
Suryanagara nusula
mumpung kyai durung adoh
manawa kasêlak ngetan
gêcak ing Surabaya
Ki Dipati Pugêr matur
ing Pangran Mangkunagara

lidok tur kawula inggih
yèn paduka anuntêna
yêkti katiwasan gêdhe
pêjahipun Jayadirja
sêmpal baune kiwa
rama paduka sangprabu
punapa dene sampeyan

caraka lajêng lumaris
Pangeran Mangkunagara
bêktani mantrine loro
angirid carakanira
Radèn Suryanagara
lajênga marang Madiun
ing wuri dadoskên rêmbag

Pangran Mangkunagarèki
kondura dhatêng Mataram
Dipati Pugêr badhene
marentahakên wong desa
kinèn karya rêratan
karyalok maring wong dhusun
lamun Natèng Kabanaran

wurung marang Surawèsthi
lampahe anikêl sêmat
anjog ing Dêmak badhene
karsa anggêcak Samarang
ngadu prajurit anyar
Pangran Mangkunagarèku
budhal saking Garobogan

angidul ngilèn lumaris
anjog dhusun ing Gagatan
kalangkung rêsah balane
samarga-marga angrayah
wong Sima wong Tinawan
nulya kang para tumênggung
kang têngga ing tanah Pajang

wus sami miyarsa warti
lamun gègère wong desa
wong brang lor angili kabèh
prasami ngumpul gêgaman
arsa mêthuk pangeran
anuwun parentahipun
Pangeran Mangkunagara

Brajadênta Brajamusthi
Tumênggung Surawijaya
miwah Suradigdayane
lawan Suramangunjaya
Tumênggung Dipadirja
sakidul Sima kapêthuk
kang pra dipati sadaya

kumrutug sami ngabêkti
wusnya tata sami lênggah
pangeran sru timbalane
kabèh sanak pra dipatya
padha apêpuliha
patine kancanirèku
paman Tumênggung Jadirja

iya loji Bayalali
iku apa nora kêna
iya kinarubut ngakèh
ature kang pra dipatya
anggèr kalangkung gawat
akathah mariyêmipun
botên kenging ginagampang

Pangran Mangkunagara ngling
payo padha pêpikiran
sun mondhok ing ngarêp kono
sigra sarêng bêbudhalan
kèndêl ing pasanggrahan
parentah ing pra tumênggung
sami kinon angrampida

nacak loji Bayalali
binanton môncanagara
bupati kapitu kabèh
tigang èwu kêkapalan
bupati tanah Pajang
kumpul kuda wontên sèwu
dadyagung grêgut nyarkara

kang kinarya panganjuring jurit
sira Tumênggung Surawijaya
Tumênggung Dipadirjane
prapta surak gumuruh
wetan loji kiduling loji
miwah lèr baris Gabag
mung kang kilèn suwung
prajurit môncanagara
pêksa nêmpuh mariyêm sadaya muni
akèh turôngga kêna

samya giwar wong môncanagari
amangetan sami ingadhangan
mantri jêro jêjênênge
sakawan ngajak wangsul
wangsul ngilèn kang pra dipati
amor Bupati Pajang
anggênggêng ngêndhanu
bantu saking Surakarta
prapta dalu Kapitan Lowong tinuding
lan Alpèrès Salijah

kalih atus ingkang Bugis Bali
Jawa Mas Dêmang ing Surakarta
sami mêdal akêkèdhèr
nglalèdhèk tangkêpipun
upsir sami munggèng turanggi
lan para mantri jaba
wontên kuda satus
rame dènira ayuda
yèn binujung panggiware nganan ngering
mariyêm loji munya

kadi guntur wantu-wantu muni
panggiware tan ana kang tahan
kang lèr sarêng pangangsêge
pinetar kawur-kawur
ingkang wetan angangsêg malih
dèn mariyêmi bubar
gumrubyug angêlun
dènira aprang sadina
tanpa wêkas pukul lima mundur sami
pra dipati sadaya

lajêng sowan ing ngarsanirèki
Pangran Dipati Mangkunagara
gumujêng myarsa ature
ingkang para tumênggung
lan ature mantri jro sami
kang anjênêngi yuda
sangsaya angguguk
wus datan kêna pinaksa
bêbidhungên wong desane kanan kering
ya padha rusakana

pan sadalu gunêm pra dipati
enjing pangeran sigra têngara
angidul ngetan budhale
sagung kang pra tumênggung
kinon wangsul barise sami
Pangran Mangkunagara
wus anjog ing Panggung
sadalu enjinge budhal
sapraptane Barija mung tigang latri
lajêng dhatêng Mataram

kunêng wau carakanirèki
nênggih Dipati Suryanagara
ing Madiun duk praptane
katur marang sang prabu
duk binuka suratirèki
lagya antuk satêngah
sang nata anjêtung
animbali pra dipatya
para mantri tuwin sagunging prajurit
prapta glar ngarsa nata

surat kinèn amaosa malih
marang Ki Tumênggung Sindusastra
wus prapta watês titine
patine Ki Tumênggung
Jayadirja sagung miyarsi
gumêr pangungunira
kadyamin puniku
amine sidhêkah Ruwah
pangungune wong kathah mijil ing lathi
nata dhawuh kang waspa

langkung rêntêng tyasira narpati
kadya wangsula ngilèn cinipta
sampun kaliwat rêmbuge
dènnya arsa têtêmu
lawan têdhaking Surapati
sumados sri narendra
benjang praptanipun
ing nagara Kartasana
sawêg sami ngumpulkên kadangirèki
ingkang wontên Lumajang

langkung ruwêt ing tyas sri bupati
datan antuk anadhah anendra
barusah bubrah galihe
katon sasolahipun
Ki Tumênggung Jayadirjèki
rewang duk abêbakal
wimbuh ing tyas kambuh
lami tan kêna sineba
sidhêkahe para kaji kinèn ngaji
ing sapandhuwurira

sampun lami mèh kapiran budi
wontên caraka saking bang wetan
Adipati Cêbolange
angirid praptanipun
anak putu ing Surapati
ing Kadhiri wus prapta
cacah anak putu
kang mungêl sajroning layang
pitung dasa putunira Surapati
kang mêdal anak gangsal

ing samangke ingkang ambantoni
anak Bêrahim Wiranagara
anak Lêmbu Lêborane
miwah ta anakipun
Tirtanata sami anunggil
anak Suradilaga
Surapatinipun
ngumpul ing Bêrahim suta
putranipun sakawan kang jalu nênggih
kang sêpuh namanira

Radèn Malayakusuma nênggih
kang umadêg anèng nagri Malang
kang dadi pangaubane
ing sagung sanakipun
arinira namanirèki
Radèn Suranagara
malih arinipun
Rahadèn Jayanagara
ari malih agênge anglêliwati
wontên tigang manusa

Ki Mas Sênthong kalareyannèki
anama Radèn Tirtanagara
amung banthèng titihane
turôngga sagêngipun
tan kuwawi dipun titihi
kadhang anitih cikar
mangkana sang prabu
kapencut sajroning sêrat
ing tyas aris lêjar pangungunirèki
mring Tumênggung Jadirja

budhal saking Madiun sang aji
balanira pan kadya samodra
Suryanagara dutane
wus pinaring sul-angsul
sarta kintun salawatnèki
lan ulês kinintunan
mori tigang kayuh
wangsule sarêng bubaran
sri narendra mring Ngêblag Kartasanèki
masanggrahan Caruban

ênjang budhal sawadyanirèki
sadintên rawuh ing Kartasana
masanggrahan ing wismane
nênggih bupatinipun
kang wadyagung makuwon sami
kadya cuwak prajanya
kanggènan wadyagung
arja ing sami sakala
pra dipati bang wetan sadaya kêrig
tugur nèng Kartasana

nuntên mundhut utusan sang aji
anganthèni Ngabèi Duljalal
Tumênggung Dêmak waune
ingkang badhe ingutus
animbali sutèng Ibrahim
kanthi punggawèng Srêngat
lan Japan puniku
Ngabèi Pandhawajaya
wus lumampah sapraptanirèng Kadhiri
dhawuh ingkang timbalan

Adipati Cêbolang angirid
lawan Radèn Malayakusuma
Ibrahim suta malihe
lawan sakadangipun
dêdamêle yèn winitawis
gangsal atus sadaya
nênggih pamoripun
lan prajurit Surabaya
wontên sèwu praptane Kartasanèki
apan pinaring kurmat

iya dene taliti prajurit
urmat baris ngalun-alun aglar
amung prajurit jro bae
sêsak lun-alunipun
lan angirab pangerannèki
busananing kang wadya
kaparak dinulu
baranang giri pawaka
warna-warna lir panjrahing puspitadi
ebat ingkang umiyat

praptanira baris angurmati
munya kêndhang gong bèri sauran
sarunèn lan Carabalèn
Kodhokngorèk angungkung
sarta êdrèl nginggil turanggi
eram dènira mulat
wong Surabayèku
miwah prajurit ing Malang
sami dongong miyat tingkahing prajurit
kaya dudu manungsa

kêbat cukat arikat têrampil
sêbat-sêbut amor kudanira
atusan tunggal tingkahe
wau kalih tumênggung
ingkang mêthuk jawining kori
sadaya ingandikan
wau sang aprabu
ngrasuk busana sabrangan
arasukan toro mung wungu rêspati
angagêm kuluk jangkang

