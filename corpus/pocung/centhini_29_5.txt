Kang pawohan nulya sinajèkkên sampun
mring ni nyai lawan
padudan têmbak nèng salpi
ki parêbot Sapele anumêd pandam

Riwusira ni nyai anapa arum
anak kaaturan
sadhatêng andika ngriki
matur nuwun wau kang sinung wacana

Kyai buyut nambung aris wuwusipun
anggèr amucanga
ududa dimène mari
sayahipun wong mêntas lumaku têbah

Kang sinung ling ngecani anggantèn gupuh
nulya sang atapa
ngatak mring garwanirèki
apa uwis nyai gènnira lah-olah

Lamun uwis bok saana-ananipun
iya ngarah apa
gupuh wau kang sinung ling
malbèng wisma malih lawan putranira

lajêng ngrakit sêkul wangi anèng sumbul
ulame mawarna
tinata munggèng ing piring
sawusira tinata anèng ing dhulang

Nikèn rara kang bêkta lantinganipun
nèng bokor kuningan
rara kang nèm panjangnèki
kang ngrêrampa dhulang Sapele Sapala

Sapraptane ing langgar tinata gupuh
bok nyai kang nata
kèn rara nyaoskên kêndhi
ni Sumêkar anyaoskên panjangira

Gya tinumplak sêkul kang anèng ing sumbul
yata sawusira
ki buyut ngandika aris
mring sang brangta anak dawêg wêwantingan

Sugatane ibunta sawontênipun
nuwun kang ingatak
ngecani sigra wawanting
kyai buyut lan garwane wanting samya

Nulya lêkas adhahar ing wong têtêlu
kèn rara kalihnya
lênggah wurine bunèki
tansah nglirik wau marang ingkang prapta

Amongraga gèn dhahar sadangunipun
puluke sakênthang
cilik agung dèn-galintir
kalêbu sathithik pan atop ping sanga

Kyai buyut ngalirik sadangunipun
ngartikèng wardaya
baya wus lawas wong iki
iya gonne nora kambon-kambon upa

gonne mangan amung ngenaki tyasingsun
wong iki sunduga
bangêt gyan nêmu prihatin
kang mêngkana ki buyut osiking driya

Yata dangu dènnira dhahar anutug
ingundurkên nulya
dhadhaharan kang sumaji
warna-warna kang anèng tebok pulasan

Sêkul ulam ingundurakên ing pungkur
wus kinèn angêpang
mring kêtib marêbot sami
Jamal Jamil pan milu kêmbul anadhah

Tan winuwus ing solahira puniku
yata duk samana
Hyang Arka wus nitih wukir
lajêng sami totoya badhe asalat

Riwusira gèn angambil toya wulu
ni nyai lan putra
kalih sampun salat sami
kêtib Samud apan nulya lêkas adan

Sawusira adan lêkas sunat sampun
ki buyut wêcana
mring tamu kinèn ngimami
lah ta anak andika dadosa imam

Amongraga aturira manis arum
lêrêsipun tuwan
kang darbe wisma pan wajib
anauri ki buyut wajib wong brangta

Lêrêsipun anak inggih
pun bapa angambil sawab
wong mêntas lalana mangke
sang brangta mèsêm gya lêkas
jumênêng dadya imam
nulya amaca Alkamdu
swaranira pait kelang

Tanduking sastra matitis
bênêr panjang cêndhakira
yata kang rara kalihe
gugur gènning makmum samya
pijêr miyarsakkên swara
manahira kuwur-kuwur
asanès ingkang cinipta

Ingsun têdha dhayoh iki
awèta nèng kene mana
muga raganingsun kiye
pinaringna mring wong ika
iya karsaning rama
nuli ingsun jaluk wuruk
ngong duga wong ika wignya

Mangkana osiking galih
nora pijêr asêmbahyang
ing batin seje dèname
nanging mèlu rubuh-gêdhang
yata wusnya samana
prapta Ngisa bakda sampun
lajêng sami lênggah tata

Nyamikan sumaos ngarsi
ni nyai maksih alênggah
anèng keringe kakunge
putra kalih wurinira
kêtib lan mêrbot samya
maksih ngadhêp sang awiku
santri kèh nèng jawi aglar

Nulya ki buyut lingnya ris
marang ing sang wau prapta
anak ala nganggur mangke
dimèn tanak lalungguhan
dawêg sami rêrasan
angrasèhkên babing ngèlmu
pun anak wus akacihna

Ingsun duga wus winisik
kanyatan duk dadi iman
ukung tanduke atètèh
ngakuwa bodho tan kêna
matur Sèh Amongraga
marma mariki wakingsun
kapanggih lawan paduka

Arsa ngrasèhakên ngèlmi
mangke paduka ngandika
langkung saking sukuringong
idhêp-idhêp tuwan mulang
dawêg tuwan ucapna
kang dados raosing kalbu
ki buyut gumuyu mojar

elok kang ujar puniki
kang suntakokkên dènnira
êndi ênggonne Hyang Manon
Amongraga saurira
wikana yèn lêrêsa
dene ênggonne Hyang Agung
pan wontên ing gêdhong rêtna

Jatine tigang prakawis
punika amba miyarsa
ki buyut aris wuwuse
anèng ngêndi prênahira
lan paran têgesnèka
kang aran gêdhong di-luhung
Sèh Amongraga saurnya

Rumiyin kula miyarsi
nèr 
 mukmin kabèh
puniku jatine uga
pamiyarsa kawula
tuduhe gêdhong di-luhung
ênggonne pasisimpênan

Karsane Hyang Maha Sukci
marma ingaran rêtneka
pan puniku sajatine
ingaran iku sosotya
adiluwih punika
iku ing pamyarsaningsun
wikana lêpat lêrêse

Yèku sosotyaning bumi
ingaran kêmbanging jagad
kêkasihira Hyang Manon
Ki Buyut kalangkung suka
pêthuk ing karsanira
sigra dènnya ngrangkul gupuh
wus babo iku larangan

Pan dêdalan laku iki
pilih pilih kang uninga
wis mandhêg samono bae
lah anggèr aywa dinawa
ngucap basa punika
mangsa kuranga cinatur
malih manira têtanya

Lahir batin sarinèki
apa sayêktine tunggal
nora pisah ing karone
sakuthu roro-roronya
Mongraga aturira
rumiyin amba angrungu
inggih kang catur punika

Wikan yèn lêrêsa ugi
yèn ing jasad tuwan ika
yèn pinèt nama laire
nadyan ing batin tan beda
tuwan lawan kawula
tunggal jatining sukmèku
ing lair sêpuh paduka

Ing batin sayêkti sami
tan wontên anèm sêpuha
mèsêm ki buyut dêlinge
ana malih ujaringwang
kaya pa karsanira
anama salah karungu
alim lawan kawruhira

Kaya pa badan puniki
dene ta ingaran tunggal
kang kaya puniku rêke
Amongraga saurira
bedane kawruh ika
lan kawruh rêke puniku
dhingin miyarsa manira

Apan ta ingaran alim
kang manjing ing jiwa raga
kang dadi rasa-jatine
kanugrahan jatineka
manira amiyarsa
jatining sastra puniku
lir êmas timbul ing toya

Kyai buyut malih wuwusira aris
kang ngawruhi ika
têgêse ta kadipundi
Amongraga saurira

Ingkang kawruh sajatinira anênggih
tinggal kang tan luwar
wiyose Hyang Suksma luwih
ngèlmu kawruh jatinira

Tan kêkalih pralambine ingkang ngèlmi
lir sêkul upama
ingkang pinangan saari
wontên dene kawruhira

gih puniku kang darbèni pangan singgih
ki buyut karênan
miyarsa panjawabnèki
yata angrangkul anulya

Sarwi angling dhuh anakingsun gusti
ujare tan bisa
dene ki uwis winasis
lah ta nyai nora ilang

Ênggon para angrêngga anakirèki
nyai têtakona
sampurnaning salat daim
sun duga anakmu wignya

Ya dimène si rara padha miyarsi
sira sok têtanya
maring sun durung dumêling
ni nyai ngangsêg asigra

Sarwi muwus anakingsun wong asigid
kawula anêdha
sapangat andika singgih
pun biyang andika-wulang

Malah mandar samya tinuladha sami
dhatêng rayi dika
pan sami kasêngsêm ngèlmi
Amongraga saurira

gih punapa ingkang dinangu ing mami
ni nyai lingira
sunat prêlu lawan jati
atine kadi punapa

Amongraga mèsêm saurira aris
manira miyarsa
têgêse prêlu puniki
dhingin gumanti mring sunat

Ni bok nyai nauri wacana aris
têgêse punapa
ingkang prêlu jatinèki
Amongraga saurira

Têgêsipun kang prêlu punika singgih
langgêng kajatènnya
kang langgêng tan kêna gingsir
aranne rêke sarengat

Pinangeran tan kêni lêngganèng pêsthi
anglakoni amar
agung paedahe singgih
ingkang têka ing têgêsnya

Yèku bakal tampi ganjaranne benjing
sasampune ika
têgêse lampah sêjati
apan sayêktine salat

Sadurunge têlas lampahe puniki
tan na ukum baya
ni nyai amuwus aris
kang sunat paran têgêsnya

Amongraga alon anauri aris
kang sunat têgêsnya
margane langgêng puniki
dene iya ananira

Yèn wus têkèng paranning laku puniki
tandha yèn tuk sawab
padhang paningalirèki
ya awas jatining lampah

Ni bok nyai tanya wuwusira malih
sunat prêlu ika
apa kêna yèn tinunggil
anèng ing lêmah punika

Amongraga saurira rum amanis
pêsthi lamun kêna
kang sampun tumêkèng jati
lan yèn têlas lakune ka

Wus tan nganggo etanging wêktu puniki
lampah wong utama
sawab-tinunggil karyèki
têgêse wus nèng ngayunan

Lan kawruhe tan kandhêg daluwang mangsi
pan wus olèh sawab
marma tan ngetang ngabêkti
ing wêktu rêke wus tunggal

Ni bok nyai aris atêtanya malih
anak wontên basan
sintên ta namanirèki
puniku roh têtêmênan

Amongraga alon wau wuwusipun
manira miyarsa warti
yèku kanugrahaningsun
ni nyai amuwus aris
marmane ngaran mêngkono

Ingaranan kanugrahan marmanipun
Amongraga anauri
marma ingaran puniku
yêkti wêwayanganèki
wêwayangane Hyang Manon

Ni bok nyai takèn malih manis arum
anama salah kadyèki
ing jroning kakung puniku
wanita sajatinèki
nênggih sajroning wong wadon

Ana kakung kadiparan têgêsipun
Amongraga anauri
nênggih ing pangrunguningsun
sajatining kakung singgih
sayêkti ananing êroh

Ingkang murba misesa jisim pan iku
nyawa aran mêksih èstri
dene mêksih kapurbèku
ananing roh iku singgih
dudu lanang kang sayêktos

Satuhune lanang ananing Hyang Agung
dene tan ana murbani
ni nyai malih amuwus
kang pawèstri kadipundi
lah jawabên anakingong

Amongraga saurira manis arum
pan ora beda puniki
nênggih wong wadon puniku
kêlawan wong lanang sami
sami wajib olah-batos

Ni bok nyai malih atêtanya arum
sapa Pangeranirèki
lah payo ucapna gupuh
lah aja nganggo kêkêlir
Amongraga saurnya lon

Apan ingsun Pangeran sajati iku
datan ta saking ing kami
andika lan kawulèku
yaktine tan beda ugi
tan kêkalih atunggil gon

Langkung suka ki buyut dènnira ngrungu
yata sadalu tan guling
gènnira arêbut kawruh
kêtib marêbot tan guling
gènnira mirsakkên dongong

Rara kalih kalangkung kasmaran ngrungu
angalêm sajroning galih
iki si wong bagus tulus
widagda angulah ngèlmi
sun sêngguh durung kinaot

Nora larang iya wong mêngkono iku
dènrewangi adol tapih
ingsun têtêdha wong bagus
lawasa ana ing ngriki
duweya êsir maring ngong

Tan kawuwus kang raras sajroning kalbu
yata ki buyut lingnya ris
adhuh anggèr anakingsun
dènlawas anèng ing ngriki
arinta wulangên karo

Sun srahakên marang ing sira satuhu
nadyan têmbe ana sudi
kang kuwasa anakingsun
anglakèkna rinta benjing
suka lila raganingong

Amongraga aturira manis arum
langkung nuhun kawulènggih
ing sih paduka kang dhawuh
botên sagêd mêmangsuli
nanging apuntên kemawon

Pan kawula mung nyipta nyipêng sadalu
sirik yèn wêwaha malih
pintên banggi ta ing pungkur
yèn mugi sami basuki
pêsthi wangsul raganingong

Yèn kêpanggih putranta ingkang sunruruh
pêsthi amba nuli bali
sang pandhita aris muwus
andika-upaya pundi
kang sinung ling matur alon

Ngongupaya marang nagari Mantarum
inggih kalamun kapanggih
sabab kathah rencangulun
kang anèng nagri Mantawis
bok bilih wontên ing kono

Wus tinatur kabèh mulabukanipun
sang tapa sarêng miyarsi
Amongraga wartanipun
tambuh waspanya duk mijil
ni nyai lan putra karo

sarêng myarsa ing tutur tri sênggruk-sênggruk
ki buyut ngandika aris
marang garwa lawan sunu
wis padha aywa na nangis
mundhak susah kang badyandon

Iya balik sira anggèr lawan ingsun
padha jurung puji dhikir
sêlamête nèng dêlanggung
lan mugi enggala panggih
ingkang padha dènupados

Iya dimèn anakira enggal wangsul
wis aja kakeyan pikir
kang garwa kèndêl gèn muwus
saksana mêmêkas aris
mring kang putra wantos-wantos

Amongraga saurira manis arum
yèn ugi sami basuki
pêsthine manira wangsul
ni nyai wacana malih
wêlasa arimu karo

Yata datan winuwus ing solahipun
samya angêtêrkên nuli
ki buyut lan kêtibipun
samya angatêr ing jawi
gènnya wangsul jawi dhukoh

Yata Ki Sèh Amongraga lampahipun
padhukuhan wus kawuri
abdi kêkalih tan kantun
lumampah truntunan wukir
andarung lampahe kang wong

Lêpas lampahe sang brangta
Amongraga jumênêng anèng wukir
manjing ing guwa asamun
alênggah jroning guwa
asêmbahyang anèng jroning guwa ngriku
sabakdane salat donga
lajêng mawantah amuji

Tan wontên ingkang kacipta
mung sihing Hyang pinandêng jroning ati
samana apan sadalu
anèng sajroning guwa
enjingira sang monêng wus mêdal gupuh
saking wau jroning guwa
lajêng lampahira aris

Anêrajang jurang sêngkan
pan tumawing parang rêjêng anggawing
asiluk singub-singub
jurang trêbis katingal
panggrit ingkang ori wor panggriting têpung
sumyak swaraning cêmara
kumrisik kang wuluh gadhing

Kumrawak swaraning toya
ron cêmara kadya surak barungi
satawana munyêng bulu
pan kadya anêmbrama
mrak nyêngungong pêksi kwèh munya gumuruh
samya mangsa wohing gurda
enggar manahe sang brangti

Sang brangtarsa anupiksa
swaraning kang kinjêng tangis anèng prih
lir dyah rinabasèng kakung
pangrêngihe kapyarsa
lir pamane nèng tilam kawratan lulut
padhapaning jring kumêlap
kadya angawe upami

Mring wau sang Anggungrimang
sang brangta yata mèsêm jro ngati
sadina dènnya lumaku
kèndêl-kèndêl yèn salat
duk samana ngandhap Asar wayahipun
lajêng minggah ing aldaka
sayah araryan alinggih

Anèng sela sumayana
pucak arga nèng sandhaping kusambi
Jamal Jamil ting kalêthus
amangan woh kêmlaka
lawan kêtos kang matêng-matêng wohipun
sang monêng mèsêm umiyat
ningali kang abdi kalih

Adangu dènnira raryan
yata kagyat anon dhukuh rêspati
sukuning Sêndhara gunung
anggêggêng katupiksa
wastanipun ing dhukuh Andongtinunu
dene namaning kang tapa
nama Ki Sèh Suksma-sidik

Mung wowolu sabatira
ingkang jaga marang Ki Suksma sidik
pandhita wadad puniku
darbe putra satunggil
gèn ananggih anèng sapucuking gunung
tan karuwan kang susuta
manggih kala maksih alit

Mèh kadi rare titiban
saking dening pandhita drêng sisiwi
mangke pan diwasa sampun
langkung sihe sang tapa
pan ingugung ing sapantêse wong gunung
mring rama wus sinung aran
nikèn rara Pamêgatsih

Klangkung karêm ing ibadah
saking dening ginulang siyang ratri
mring kang rama yêktinipun
marma sang dyah tan nyipta
palakrama saking kasêngsêm ing ngèlmu
pasêmon ladak agawat
ngêgungkên yèn sugih ngèlmi

Inguni pan wus kalakyan
pan akathah sagung para pêtinggi
kang sami kasmaran ngrungu
ing wartane ni rara
andhatêngi akathah ingkang kawangsul
saking dening tan kaduga
sang rara panjaluknèki

Tan anjaluk raja brana
mung angajak bantah kang ngèlmu gaib
nadyan para santri agung
kang prapta tan kawawa
angêsorna ing ngèlmunira sang ayu
undure amèt upaya
dhuyung sumbaga lan dhêsthi

Akathah ingkang misaya
ing paekan anging tan anêdhasi
nanging wêntala sang ayu
nahên kang anèng arga
Amongraga tumurun saking ing gunung
osik badhe umampira
maring dhukuh kang kaèksi

Dadya laju lampahira
pan sinêru lampahira sang brangti
nurut èrèng-èrèng gunung
samana pan wus cêlak
nênggih lawan dhukuh ing Andongtinunu
sukunira kang lèr wetan
lawan kang Sêndhara wukir

Masjide katon anganggrang
pan acèkli kèdêran dening warih
balumbang gung keringipun
ingidêran tunjung bang
tunjung putih irim-irim tunjung biru
têrate mangsanya sêkar
ganggêng lawan ganggong wilis

Masjide binatur sela
ompakipun pan sela ingukir
pagêre tabag ingapu
korine kir-ukiran
mastakane rineka-reka apatut
tilase pinayu anyar
ijo lir dhinandhang gêndhis

Jajar kalih wisma cèkli-cèkli
mandhapane nênggih dhinêkêt kewala
lan wisma tinalang bae
latar rêsik dinulu
tiris wulan lan tiris gadhing
têpung mubêng pemahan
wohan wangèn agung
sêla-sêla tiris gènnya
pêlataran pêthetane sawo manggis
dhuku lawan pijêtan

Pêlêm pakèl jambu lan kuwèni
lagya mangsanira awoh samya
kilèn pandhapa masjide
sasêkarane agung
tan ana lyan tanêmanèki
pan amung kêmbang-kêmbang
pra samya binatur
ing sela pingul sadaya
amêpêki sadaya warnane sari
mangsane lagya sêkar

Campur gandaning pudhak sisilir
rum ulêgan ambune angambar
pandhansari pipinggire
ingkang balumbang agung
sobrah ningkang pandhan kinardi
sapênêtting ulam
tambra lukas mangut
ulame pan warna-warna
yèn mangsane Asar samya dènpakani
kathah mungguh sadaya

Toya muncar dumilah awêning
we tumurun kang saking aldaka
apan tinalang anjoge
iline maring dhusun
tan wus ucapêna ingkang sri
rakite padhêkahan
asingêr apatut
cacade cilik kewala
yata ingkang lumampah pan sampun prapti
jawining pakarangan

Nahên Hyang Arka wus nitih wukir
sang abrangta kêndêl ngandhap gayam
jabaning lawang korine
pan ana sêndhangipun
witing gayam apan ngubêngi
ing sêndhang pangasonan
wong èstri ing ngriku
rabinira para sabat
lan malihe yèn ki sèh mênthas ningali
kakaring mirsa têgal

Sakundure ngriku gèn susuci
lajêng gènnya ngambil toya kadas
anèng ing ngriku jujuge
yata samana nuju
Ki Sèh Sidik saking ing têgil
mantuk angiring sabat
sang rara pan tumut
umiring marang kang rama
yata kagyat Ki Sèh Sidik aningali
kang lênggah pinggir sêndhang

Santri bagus warnanya nom pêkik
yata lajêng gènnya uluk-salam
Sèh Amongraga mulya ge
ngadêg aris sumaur
ya ngalekum salam ilahi
jawab tangan sawusnya
Sèh Sidik amuwus
anak teja sulaksana
têmbe mirsa pun bapa kêlawan malih
ngajêng paran sinêdya

Amongraga pan wus awawarti
wismanira tuwin kang sinêdya
marmamba kampir yêktine
kêdalon lamun asung
ing sawêngi amba nyukêri
nênggih masjid paduka
ki sèh sarêng ngrungu
kalangkung awlas ing driya
osiking tyas wus narka yèn wong linuwih
sasolahe katara

Lah cahyane kang dadya pandêling
nyana yèn dudu santri la-ala
nulya sang dyah sadangune
mandêng marang kang rawuh
èsmu kenyut dènnya ningali
salamine sang rara
pan dèrèng kagumur
tumingal marang ing priya
pan lagya ki sang dyah osik jroning galih
wong iki wus watara

Ing praptane baya gawa dhêsthi
pinasangkên ana ing dêdalan
katara ragèngsun kiye
gorèh mulat wong iku
sun watara asugih ngèlmi
pawartane ing Karang
gonne wong linuhung
sukur ki dalêm bisaa
anglêgakkên marang manahingsung singgih
dhèdhèkan pangawulan

Ki Sèh Suksma-Sidik ngandika ris
sukur pun anak sudi kampira
mring dhepok kawula mangke
nulya ingajak laju
jujug masjid lênggah surambi
sang brangta eram mulat
anon rakitipun
pasang pasanging sêkaran
lan rêsike palataran karang asri
nêdhêng mangsa wohira

Dènnya lênggah nèng wêwulang sami
nanging rinangkêpan kasah anyar
sang tapa nganthuki age
marang ing sabatipun
santri Juris uningèng wangsit
kêlawan Ki Nur Surat
mring têgal angundhuh
timun kêrai sêmangka
kimpul kênthang kêtela talês wi gêmbili
santrine kang sakawan

Amad Iman lawan Amad Kasim
Ki Nuridin lawan Amad Badar
kinèn misaya ulame
Mat Asrun lan Nur Samut
lan rabine kinèn ngrewangi
nèng pawon mring ni rara
kang mring têgil rawuh
tuwin kang misaya ulam
pan sadaya sami lajêng dènratêngi
pan ingolah mawarna

Wusnya matêng nulya dènwadhahi
anèng piring tinata ing dhulang
sêmangka timun kraine
tinata panjang watu
kimpul kênthang uwi gêmbili
tinata panjang-ilang
pêlêm pakèl jambu
kuwèni lawan srikaya
winadhahan nèng bokor kuningan sami
sêkul wus winadhahan

Anèng sumbul yata sang dyah nuli
pan inguwuh marang ingkang rama
kinèn anyaosakên jambe
nulya sang rara gupuh
malbèng wisma anulya salin
asinjang mori pêthak
kêmbên dara-muluk
asêngkang urubing damar
pupuripun alamat datan katawis
dhasar kuning ni rara

Susupene apan kalih sisih
sêkar sêdhah lan sasra-ludira
munggèng ênthik-ênthikane
wusnya dandan sang ayu
lajêng nata pawohanèki
anèng talam kuningan
cêplukipun pênyu
lajêng malih tinimbalan
mring kang rama nulya sang rara agipih
mêdal nyangga pawohan

Langkung merang mulat ing têtami
sarimpungan dènnira lumampah
lir wong mêndêm ing pucunge
Yata Mongraga dulu
têka msêm sajroning galih
nênggih sang rara nulya
lênggah wurinipun
ning rama sang tapa nyandhak
kang pawohan sinaosakên ing ngarsi
sarya ngling mring kang prapta

Lah ta dawêg amucanga putraningsun
nuwun kang ingatag
sang tapa angling mring siwi
rara apa uwus gonmu olah-olah

Ingkang putra matur bibisik yèn sampun
kang rama ngandika
payo ladèkna tumuli
ngarah apa ing saanane kewala

Yata gupuh sang dyah malbèng wisma sampun
sang tapa ngandika
marang sèh Amongraga ris
lah punika anak rayi jêngandika

Mung sapele anak paparing Hyang Agung
matur kang liningan
pun êmbok wontên ing pundi
sang pandhita gumuyu ing saurira

Wus tinutur wau ing sadayanipun
mèsêm Amongraga
nahên ta sang rara nuli
wusnya ngrakit dhahar gya binêkta mêdal

Santri kalih kang ngrampa dhudhulangipun
ingkang isi ulam
sumbul binêkta wong siji
kang nyamikan apan ta dadi sadhulang

Nikèn rara kang bêkta lantinganipun
ing sapraptanira
ing langgar lajêng sinaji
sêkul sumbul pan wus tinumplêk ing panjang

Ulamipun tinata tharik nèng ngayun
pan awarna-warna
yata wusira anuli
sang pandhita ngancarakên dawêg anak

Wêwantinga sugatane rinirèku
sawontêne uga
sugatane tiyang ngardi
kang liningan nuwun anyandhak lantingan

Atuturuh sang pandhita gya tuturuh
dyan lêkas adhahar
adangu dènnira bukti
sawusira lajêng linorotkên samya

Lawan sabat lan rencanging tamu kêmbul
gantya kang dhaharan
sinaosakên ing ngarsi
sang pandhita lan tamu dhahar nyamikan

Duk samana nuju Mahrib wancinipun
dyan sami totoya
angambil toya kadasi
sabat wolu ngambil toya wulu samya

Jamal Jamil wus angambil toya wulu
wusnya lajêng adan
sajak Carêbon anggalik
sami eram sagung ingkang amiyarsa

Dhasar bêsus Ki Jamal yèn karya têmbung
wusnya sami sunat
Jamil ingkang angamati
Amongraga pinêksa pan dadya iman

Anuruti dadya iman sawusipun
bakda gya pujiyan
riwusnya anulya dhikir
wusing dhikir lajêng dènnya maos donga

Wusnya donga lajêng sêsalaman sampun
nulya tata lênggah
sigra panganan sumaji
yata kalihira adhahar nyamikan

Sang pandhita aris pangandikanipun
dhatêng Amongraga
anak ala nganggur sami
inggih saking dèrèng sumurup kawula

Nêdha brêkah pun bapa sayêktinipun
dhumatêng pun anak
punapa samiya ugi
rahsanipun ngèlmu ing ngriki lan Karang

Amongraga mèsêm aris sauripun
punapa sanèsa
pan inggih namaning ngèlmi
yèkti sami ing ngriku lawan ing ngrika

Sanèsipun ing ngriki lêbêt kalangkung
kathahên wangsulan
sanès kalawan ing Kawis
Gathak Gathuk botên kathahên karenah

Sang pandhita aris wau wuwusipun
anak yèn pun bapa
inguni manira manggih
kang wirayat saking titiyang mulana

Nanging nora kinabarkên yêktinipun
pan sabên micara
ingumpêtan dèn-jarwani
marma taksih rêbut manahe pun bapa

Amongraga aris wau aturipun
lah tuwan jarwakna
kawula lajêng miyarsi
sang pandhita aris dènnira wacana

Inggih wiwitane kang jagad puniku
mring Hyang Maha Mulya
pundi kang kinarya dhingin
Amongraga sumaur apan datolah

Tinibakkên puwat babu Hawa nênggih
duk lagine apan
nèng sirahe Adam singgih
arannipun pan aran betal mukadas

Ingkang betal-mukadas ing têgêsipun
têgêse pan sirah
pangaksi nèng netra nênggih
duk nèng kuping kanan wau kayat rannya

Duk nèng kuping kiwa wilayat rannipun
yèku nur sanyata
duk nèng mata têngên singgih
pan ingaran rasa jati nênggih ika

Sotya kiwa sari-rasa wastanipun
duk nèng gulu kiwa
wau-wahit wartanèki
duk nèng dhadha wahit wau wastanira

Duk nèng ngati sirolah pan namanipun
sang tapa angucap
duk lagi nèng pusêr iki
gih punika anak wastane punika

Amongraga aris wau sauripun
duk nèng pusêr ika
jamilah wastane nênggih
duk lunga mring sêgara rante ika

Duk tumurun nutpah namane punika
duk nèng kêmpung rannya
abah wastanipun singgih
anèng têngah kalam apan ingaranan

Nokat duk nèng pucuking kalam puniku
naptu gaib apan
duk tiba mêwadhah singgih
lir mas timbul tumiba ing babu Kawa

Ingaranan nênggih wadi lawan mani
maningkêm wêwadhah
wadi ênggonning raswèki
madi gih ênggonne rasa

Mani sêjatine rasane puniki
kang maningkêm ika
duk kêmpêl rasa sêjati
kakung kalawan wanodya

Manthuk-manthuk pandhita atakèn malih
dadine punapa
wadi madi lawan mani
lan anggèr tuwan jarwakna

Amongraga mèsêm saurira aris
wadi dadi ika
puputih ing mata kalih
madi irêng-irêng mata

Maningkêm pan dadi ugêr netra kalih
lawan dadi ika
duk kêmpêl tibaning kalih
anèng wêwadhah punika

Sajatine datulah jatining urip
pandhita lingira
apa rupane raswèki
Amongraga saurira

Kang rasa iku rupane anglir gêtih
nging dudu ludira
anênggih ingkang puniki
lawan kaya daging ika

Nanging dudu jatining daging anênggih
apan johar awal
pan têgêse johar iki
puniku apan sosotya

Pan puniku ingkang dinadèkkên dhingin
roh ilapi ika
sang tapa atakèn malih
paran têgêse punika

Ya ingkang roh ilapi ta kadi pundi
anggèr padhangêna
Amongraga mèsêm angling
têgêse roh urip ika

Kang ilapi têgêse trêsandhaning sih
kinarya pratandha
artine ingkang ilapi
sajroning urip pan ana

Wus kalingling dening Sukma kang linuwih
nanging nora kenging
yèn ngugêmana puniki
nênggih kang sami ingucap

Datan kenging tungkul wong angulah ngèlmi
yèn anggung jubriya
lir wong ngambil minèng kali
ulam sakêdhung pan sirna

Mêksa adrêng pangêmèke tan amikir
pijêr suka-suka
pakewuh tan dènkawruhi
tan wruh yèn sinisil baya

Pan puniku lambange wong ulah ngèlmi
pan kudu prayitna
lan malih ngêdohkên kibir
sang tapa angrangkul agya

Sarwi angling putraningsun wong asigid
sun nyana tan limpat
ing kawruh ingkang sêjati
Amongraga saurira

Drêmi-drêmi pun paman kewala niki
sagêd amicara
yêkti tan sagêd nglampahi
yata wau nikèn rara

Sadangune nèng wurine ramanèki
mirsakên kang sabda
gènnira abantah ngèlmi
tyasira agarunêkan

Osiking tyas nyata wong wasis wong iki
kaya iki uga
kang pantês ingsun ngèngèri
yèn badhe sual manira

Pan mangkana sang rara osiking galih
yata sang pandhita
alon awacana aris
marang ing Sèh Amongraga

Lah ta anak arinta punika inggih
bok andika wulang
darbe kawruh pan inguni
kawula tari akrama

Nora ayun yèn tan wontên kang njawabi
ing pangawruhira
Amongraga msêm angling
kawula ayun miyarsa

Ing kawruhe bilih kawula puniki
sagêd anglêgakna
ing manahipun manawi
karya dana kasampurnan

Sang tapa suka kêpati
angling marang putranira
lah rara majuwa age
matura dhewe kakanta
lah iya ngarah apa
apan wus manjing sadulur
anggêpku mring kakangira

Aywa donya nadyan ngakir
manjinga dadi atmaja
insa Allah anggêpingong
yata sang rara gya lênggah
ing keringe kang rama
matur minta apura gung
dhatêng Ki Sèh Amongraga

Sampun paduka mastani
mring kawula wong gumisa
pan têtakèn sayêktine
Amongraga msêm lingnya
nadyan awak-manira
tan rumangsa yèn linuhung
lagi rarasan kewala

Basa kang uwis kawijil
pan inggih tungtun-tungtunan
kiyai kalawan ingong
balik ta payo ucapna
iya pangawruhira
pira barane wakingsun
kalamun bisa ambatang

Kang rama nambungi angling
lah rara payo ucapna
buntêlanmu salawase
sunduga mangsa susaha
yêktine kakangira
rara Mêgatsih amuwus
amba miyarsa wirayat

Makatên mèlipun singgih
pundi kang sung wruh ing tingal
pan salah dalil tingale
anglir muksa jiwa raga
kakung miyat wanita
Amongraga mèsêm muwus
yèku manira miyarsa

Kang badan roh iku singgih
linairkên rasaneka
amung kang roh ilapine
kang tanpa jisim punika
rohani rabani ka
dene anane puniku
marmane ana roh nyawa

Ingaranan roh ilapi
pan kinarya kênyatahan
ni rara malih atakèn
budi lan nêpsu punika
amarah mutmainah
budi luamah puniku
inggih pintên warnanira

Kang nêpsu amarah pundi
inggih kalawan supiyah
pundi kang ingaran mangke
budi nêpsu maring ala
Amongraga saurnya
nêpsu amarah puniku
ingkang karêm maring ala

Kang tan surut ingkang galih
sadhengah nêpsu punika
puniku amarah rêke
dene nêpsu mutmainah
kang rêmên kabêcikan
tuhu wêca karêpipun
luamah kang maring laba

Supiyah karêpirèki
maring ingkang dudu iya
amarah mumulang rêke
mring sagung panggawe ala
kang luamah sasmita
abangsa setan puniku
bêrkêthuthur lumprah lengkrah

Rara Mêgatsih ling malih
budi andhap luhur ika
Amongraga lon saure
kang luhur iku tan ana
ingkang luwih utama
dene kang luwih puniku
budi sasmitaning Suksma

Kang satêngah dènaranni
budi tuduh maring ala
ana kang ngucap mangkene
dene kang mau prayoga
ing mêngko têka ala
kupur kang ngucap puniku
bodhokkên marang Hyang Suksma

Tan wruh yèn Hyang Maha Sukci
kang aparing bêcik ala
budi iku satêmêne
pratandha karsaning Suksma
èstu tan amêmada
lan ana malih winuwus
puniku ayun waspada

Tan kêna asalah dalih
kang badan êroh punika
nênggih sakawan kathahe
nyawa jasmani punika
ingkang ingakên tunggal
roh rasa-jati puniku
yèku roh ilapat ika

Dudu nyatanipun singgih
nanging tunggal ingkang karsa
kang rabani iku rêke
nyataning dat ilapi ka
sipat lawan apêngal
Mêgatsih malih amuwus
pundi kang jati punika

Amongraga anauri
kang aran kados punika
kêlawan sangkan paranne
duk laire iku iya
lali rusakan ing dyah
laline rasa akumpul
dening tinggal kang murcita

Duk laline rasa iki
kakung sumuking wadana
kumêsar tan ana rêke
marma yun gambuh ing tingkah
Mêgatsih aturira
pratelakna têgêsipun
kang badan punika uga

Amongraga amuwus
yêkti tingal kang mandêlik iku
cipta prapta ing manahira sayêkti
limut suh sirna awimbuh
jisim johar ingkang layon

Rasa ingkang kadulu
jasmani ingkang asung puniku
têgêsipun duk acampuh rasa jati
wanodya kalawan kakung
jasat arannira rêko

Jasmani duk lagyèku
tampi rasa saking angganipun
apaniya dadi sêsamanirèki
dadya têmahe puniku
wanodya kang angsung raos

Rahsa maningkêm iku
wanita kang rahmani puniku
sayêktine jisim iku kang atampi
Mêgatsih malih umatur
inggih kawula atakon

Kang roh ilapi iku
inggih ta paran ing têgêsipun
Amongraga alon dènnira nauri
roh rabani ingkang tuhu
kang lanang maningkêm yêktos

Warna lir motyarèku
roh rahmani nênggih priyanipun
roh ilapi yèku uga nami jinis
dudu badan sanyawèku
kang jasmani yèku rêko

Ngakên raga suksmèku
jisim alus aranne puniku
kang rohani tanpa rupa warna singgih
lir sêkar pralambangipun
kakung kombang angganing wong

Duk mangrabasèng santun
sari utama wadon puniku
marma ayun awas yèn sira nèng dhiri
duk lagi mêgar kang kudhup
yèku lambange kemawon

Jaba prênahing madu
poma dènawas ing prênahipun
yèn wus awas mêsthi wruh asmaragami
yèn kang utama yêkti wruh
nanging arang singa kang wong

Kang wruh bangsa puniku
yèn kang datan matêng ciptanipun
yata dhêlêng ni rara Mêgatsih nuli
angartika jroning kalbu
nyata pinunjul iki wong

Nora larang wong iku
sunrowangi adol tapih ingsun
salawase ana-a ing kênê uwis
iya palakrama ingsun
mangkono osiking batos

Amongraga amuwus
pagene mèndêl apa wus surup
yèn wus surup mênèk ana ingkang kari
kang rama nambungi wuwus
sundugi anggèr wus katog

Rara matur agupuh
marang kakangira apa uwus
mung samono kang lawas sira bêthithil
kang putra alon turipun
pan wus têlas aturingong

Nanging kawula sampun
padhang nêrawang ing nalaningsun
ingkang rama gumuyu abêlik-bêlik
lah nora pira-a iku
kalamun amung samono

Rara uwus bêjamu
lan maninge pan wus kalbèng wuwus
sapa-sapa kang madhangkên tyasirèki
amawongan sira iku
putra lèngsèr wangsul ing gon

lajêng lênggah tumungkul
Sèh Amongraga mèsêm andulu
nikèn rara kesah malbèng wisma nuli
samana apan sêdalu
gènnya ngagêm ngèlmu raos

Pukul pat wancinipun
sang tapa aris ngandikanipun
mring kang putra Sèh Amongraga bibisik
barang rèh ing karsanipun
Amongraga matur alon

Amba langkung anuwun
ing pasihanta ingkang dhumawuh
pan ing mangke amba tan purun nglampahi
kajawi kalamun sampun
kapanggih saduluringong

Pêsthi amba yèn wangsul
anut ing karsa ingkang puniku
yèn ing mangke têbih botên darbe pikir
sang tapa langkung angungun
pitêkur sarwi andongong

Wusana ris amuwus
marang kang putra sarwi angrangkul
nanging poma anakingsun wong asigid
yèn ugi sampun kapangguh
kang para upaya karo

Poma-poma nakingsun
nuli wangsula ke gupuh
ing pêsthine lawas enggal ingong anti
Sèh Amongraga umatur
yèn saèstuwa kalakon

Panggih kang mara ruruh
pan sayêkti manira awangsul
kados botên kula anyidrani jangji
sang tapa lêga tyasipun
ya ta Amongraga gupoh

Jawat asta angujung
pamit lumèngsèr saking ing ngayun
lajêng gupuh dhatêng abdi Jamal Jamil
sang tapa lan sabatipun
ngatêr sajawining dhukoh

Wusnya mangkana wangsul
sang tapa yata samya lumaku
sampun lajêng lan santrinira kakalih
andarung ing lampahipun
tan miris myat ing margèwoh

Sêmana wus byar raina
kang mega malang sumirat
ganthêng nèng pucaking ngardi
akèh warnane kadulu
ana lir wastra manjêthi
ana pindha muteara
wênèh ana wastra wungu
rinenda pinggire murub

Obah buron agung-agung
andaka maesa-danu
pating galêro mongira
muni nèng panggènannira
mangsane duk mulih lagya
saking gènnira mamangsa
pan wus adate kang sima
yèn dalu kesah mamangsa

Ulihe yèn mèh raina
sanès buron akèh padha
yèn dalu lumrahe turu
yèn mèh raina pan swara
ting galêmbor badhe saba
barung wre kalawan lutung
wrangutan lan uwa-uwa
gumêr munya ing kêkaywan

Sang Hyang Pratangga amungub
munggèng pucaking aldaka
gumêdêr swaraning pêksi
rêbut wohing bulu gurda
cocak jalak-pênyu johan
kuthilang kathik kêdhawa
drêkuku putêr sulindhit
prit jowan lan bêranjangan

Anggèr manahe sang brangta
tumon pêksi kèh swaranya
kadhali munya ing tawang
kaswasih yèn piniarsa
kadya ngandhêga ing laku
pêksi bêluk munya nglamat
kadya ngenggalnya ing lampah
sang branta msêm wardaya

Wruh sasmitaning kang pêksi
yata ris ing lampahira
marga nuting wana pringga
mudhun jurang minggah arga
tan wontên durgama ketung
ing cipta ageya wêruh
dhukuhe Bayi Panurta
ya kang aran Wanamarta

Raina wêngi lumaku
kèndêl-kèndêl yèn asalat
nurut Kêndhêng lampahira
datan kawarna ing marga
yata samana wus prapta
talatahing Majalêngka
enggar lampahe sang brangta
lajêng wau lampahira

Anujwa pêcat rakitan
Jamal Jamil kinèn tanya
marang wong giring maesa
atakèn ing Wanamarta
kang tinakèn saurira
punika ingkang katingal
dhukuh kang gênggêng punika
gih kang aran Wanamarta

Andika lajêng kewala
ing mangke mêsthi kadulu
masjide agêng aluhur
lan malih kawula tanya
andika ing santri pundi
sumaur ingkang tinanya
manira santri atêbah
saking ing Bantên yêktinya

Marma drêng mring Wanamarta
manira miyarsa warta
yèn Ki Sèh Bayi Panurta
sabar tur lila ing donya
anuntun ing wong balilu
marma santrinira agung
punapa inggih yêktinya
sumaur kang sinung wuwus

Tan dora ingkang atutur
inggih saèstu mangkana
ambêge Bayi Panurta
marma sagung pra dipatya
guguru ambêg ambapa
tan cuwa barang karsane
sawabe Bayi Panurta
ngiwa panêngêne kêna

Lan malih santrine agung
kawula dèrèng uninga
kang kadya ing Wanamarta
kèhe santri kang ngluwihi
kados kawan èwu ana
kawula duk maksih bocah
sagung pasantrèn uninga
dèrèng wontên kang tumimbang

Lir Wanamarta kèhipun
dhasar papanne prayoga
mirah ingkang palakirna
bêras datanpa ajiya
marma santri têbih-têbih
kathah kang prapta ing riku
pan uwus adating santri
marani kang mirah têdha

Kawula pan dèrèng lawas
umantuk saking ing ngriku
salawase pan kawula
dadi santrine Ki Bayi
Amongraga nambung wuwus
kalamun wontên wong prapta
inggih sintên kang jinujug
umatur dalêm jujuga

Inggih putrane panggulu
puniku kang pinitaya
dhatêng Ki Bayi Panurta
wastanipun Jayèngwèsthi
sabên wontên wong kang prapta
inggih anjujug ing riku
pan sampun wisma pribadi
sakiduling masjid mangu

Dene warujune aran
anênggih Ki Jayèngraga
pan inggih kalih punika
singa ingkang jinujuga
jêr atmajanipun jalu
pan amung kalih punika
pambajêngipun pawèstri
wastanipun Tambangraras

Kawula dèrèng amangguh
wanodya kadi punika
putrane Bayi Panurta
apike kagila-gila
duk kawula ingkang wau
inggih taksih anèng ngrika
asring mêningi kawula
kang wong prapta têka lunga

Anake pêtinggi desa
tanapi anak sudagar
tukonne pan jor-jinoran
sami kawangsul sadaya
wit sang rara botên kêna
tinari mopo kewala
mring rama aturira
benjang kawularsa krama

Yèn wontên sênênging nala
botên kudu dèntukoni
lan botên melik kawula
wong kang bagus awibawa
sanadyan cebol bucuwa
lamun panuju kawula
badan kawula sumangga
yèn wus kalbu pêthèk ulun

Marma Ki Bayi kalangkung
susah mirsa turing putra
kalamun pinêksa-pêksa
ature pan kudu lunga
marma kang rama mupus
nauri kang namur laku
manira sawêg angrungu
wanodya tan arsa krama

Manawi inggih puniku
ngupados santri utama
angling malih kang wong ika
pan wus pirang-pirang puluh
santri têbih-têbih prapta
sami santri jadhug-jadhug
prandene tan na kinarsan
kawêlèh pan sami griya

Sami ngupaya paekan
awit karsane Ki Bayi
mring santri sapa kang bêgja
saking susah myat ing putra
kalakon sami ngupaya
nanging sang rara wêntala
luput ing pêsthi sumbaga
tuwas kabèh ngacung samya

Marmanipun kèh-akèhe ana muwus
sundaga ni rara
buntêt tan darbe nyêmimik
milanipun sakèhing wong tinampikan

Yèn lumrahe wong gênge samana iku
pêsthine pan ana
ingkang pinilih sawiji
iku nora dadak tinampik sadaya

Yèn wong buntêt andadak kakèhan wuwus
pan inggih akathah
kang muwus kadi puniki
pan gumujêng wau Ki Sèh Amongraga

Angling kadi botên kang kados puniku
sawêg dèrèng arsa
ngupaya jodho prayogi
ingkang kangge awal akir ingupaya

Dadi ingsun ngrungu ing wartinirèku
manah mundur mara
bok manira dènaranni
darbe niyat marang ing èstri punika

Tur ta baya pisan-pisan raganingsun
nyipta-a punika
mung sêdya ngupaya ngèlmi
dadak nuju ing riku wontên brusahan

Wong kang angon maesa ris sauripun
kang amba wicara
pan wus sawarsa puniki
yèn ing mangke têntrêm tan wontên pawarta

Winginipun kawula saking ing ngriku
tinjo sanak lara
ala nganggur awakmami
anakokkên puniku kang kula ucap

Pan saèstu sampun tan wontên wong rawuh
mikir bab punika
sang monêng mèsêm jro ngati
duk samana Hyang Arka nitih ancala

Yata angling Amongraga manis arum
ngong langkung narima
pitêdah-para mring mami
lah ta sampun manira lajêng kewala

Kang liningan muwus aris aturipun
bok enjing kewala
lamun sutah dalêm kampir
ing pagriyan kawula yèn parêng lêga

Yèn lajuwa sampun katanggêlan dalu
apan èwêd-aya
yèn prapta awêngi-wêngi
yèn kaparêng ing benjang-enjang kewala

Marma kula aturi kèndêl sadalu
ing wismakawula
yèn tan arsa sare panti
asareya wontên ing masjid paduka

Pintên banggi kewala yèn sagêd tumut
jriyah ngatêrêna
kalamun lujêng saratri
sadayane kêrandhah Bayi Panurta

Mring kawula apan ta wus padha wanuh
kang dados gêbayan
punika pun santri Luci
lêrêsipun nak-sanak lawan kawula

Suka ing tyas sang brangta sarêng angrungu
aris saurira
kisanak para ngecani
anyukêri sawêngi nèng wismanira

Lah punapi maksih doh wismanirèku
kang tinanyan lingnya
dhukuh mêncil kang kaèksi
lah ta ênggèh andika dhingin mantuka

Ri sang wisma anginthar mantuk rumuhun
sapraptaning wisma
wus mangsit mring rabinèki
lajêng manggil ing baturira sêkawan

Mung wong papat kang tumut wisma ing ngriku
yata sami prapta
wong papat wus dènpoyani
suka lajêng ngrewangi ing rabinira

Olah-olah ing pawon langkung abikut
ri wusnya mangkana
sang wisma mêthuk wus panggih
lan sang brangta nulya lajêng ingaturan

Sapraptane ing dhukuh sang brangta mangu
myat ing palakirna
mawarna langgare cèkli
hèr tumumpang lan rêsik ing palataran

Sang wisma ling paran ing karsanta nêngguh
punapa pinarak
ing wisma tuwin surambi
anauri mênêt surambi kewala

Nulya lajêng mring surambi tata lungguh
Mahrib wayahira
lajêng ngambil arastuti
lan sang wisma salat Mahrib praptèng Ngisa

Wusnya bakda pan lajêng atata lungguh
sang wisma angundang
mring rubiyah kinèn nuli
amêdalna saanane kang sugata

Kang inguwuh ni rubiyah langkung gugup
anata sugata
ri sampunira anuli
apan nulya sinaosakên mring langgar

Gya tinata sêkul ulam anèng ngayun
sang wisma wacana
lah dawêg tuwan wêwanting
sugatane inggih bokayu andika

Kang sinung ling ngecani wêwanting gupuh
dyan lêkas anadhah
sêkantuk dènnira bukti
sang kaswasih kêlangkung kapiutangan

Mring sang wisma dene cakuting kêlangkung
yata sawusira
ambêng ingundurkên maring
Jamal Jamil athêkul dènnira mangan

Bêsngèk têlu lan pindhang sacuwo gêmpur
dhok kamal sapanjang
sirna datan wontên kari
tumpêng kalih bebas imbuh sêkul bodhag

Langkung merang sang brangta dènnira dulu
angling ring sang wisma
adhi sampun isin-isin
pan ing ngriki pan wus wismaning priyangga

Anauri Jamal Jamil gih gihipun
kadipundi kakang
pangraosipun pun rayi
yèn mawiya ringa-ringa mring pun kakang

Nadyan inggih sanak têmbene kapangguh
pangraos kawula
lir tunggil sayayah bibi
Ki Nuripin gumuyu asuka-suka

Tan kawarna ing dalu datan winuwus
yata byar raina
lajêng salat Subuh nênggih
sak-bakdane lajêng lênggah ngèmpèr samya

Sang brangta gya alon wau wuwusipun
dhatêng ingkang wisma
paran ing karsanirèki
punapèstu milwèng anut ing kawula

