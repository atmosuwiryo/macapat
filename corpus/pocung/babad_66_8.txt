lah ta jêbèng mundura sirarsa kundur
nuwun pamit sigra
praptèng dalêm anibali
kyai patih pangulu kalawan jagsa

wau Radèn Dipati Têrung kawuwus
enjing tata-tata
nêmbang têngara nêdyapti
nglagsanani dhawuhing narendra tama

sampun kumpul sadaya prajurit Têrung
cacah kawan nêmbang
bidhal yun sowan kya patih
gya wisata praptèng paglaran tumulya

wus cumundhuk lan kyana patih umatur
ki lurah kawula
sampun sumêkta ing kardi
bêkta wadya Têrung cacah kawan sasra

ngandika rum kya patih lan Dipati Trung
anggèr prayuginya
sowan ngarsaning narpati
nyuwun idin pangèstu bêrkah narendra

gya sarimbit lumêbèng jroning kudhatun
byantarèng pamasa
kya patih munjuk wotsari
dhuh sang prabu pun Têrung ngatas karsendra

arsa mikut pun santri kang arda kanut
gama siya-siya
Bintara kang ambêg juti
lamun mopo yêkti karampas ngayuda

kang sinuwun ngandika hèh Dipati Trung
kakangira Patah
nadyan balela narpati
timbalana srana ari madubranta

lamun mogok apa sak karsanta rampung
nadyan têkèng dêrdah
pôncakara rêbut sêkti
sakarsanta wus ukume wong balela

rèh lakumu kanthi nalar durung têmtu
manawa têmah prang
marma gawaa prajurit
têlung nêmbang kusyala ing Wilatikta

de wadyamu akèh kêdhik sakarêpmu
nêmbah sang dipatya
kawula sampun miranti
kawan èwu pêpilihan wira toma

pra bupati tur tabe muji lêstantun
umahya wus pacak
wira tama Maospait
bidhal ngulon sêdyanira

nèng dêlanggung ngampak-ampak sebak sulung
wastra warna-warna
pistul sanjata bumbardhil
kalataka katga tumbak rupa-rupa

kang katuju bumi gojang-gajing waglut
kirdhaning kusyala
tumbak ngumpul lawan biring
pêdhang lamêng jêparing busur sênapan

Dipati Trung nitih kuda dadya cucuk
tan cinitrèng marga
Glagah Bintara wus prapti
masanggrahan tata tarub makangjangan

kang kawuwus pêcalang Bintara wus wruh
sarakèh wus prapta
wadya gung ing Majapait
sigra-sigra mring Dêmak atur uninga

nulya munjuk sasolahnya bêrsihkatur
wadya Bintara
têngaranya wus kapyarsi
ngong wêntawis wadya kusyala wus cêlak

wus angrasuk sikêp gêgamaning pupuh
pratiwèng Bintara
yayah buta munah daging
ting bargigih katgadambêk bratayuda

samya kirab kumrap nèng madyèng dalanggung
sikêp astra digbya
samana radyan dipati
gya pêrgandring wara pinituwa praja

ki pangulu jagsa patih lugyèng ngayun
ngandika dipatya
lah paman kadi punapi
datan wande ing mangke wus dadya aprang

yugya tunggu ngatèni pamukulipun
Patih Wanasalam
umatur sang adipati
prayugine tuwan paduka utusan

paring sêrat dhumatêng rayi pukulun
senapatènira
tur rayi dalêm pribadi
yèn panuju tinibalan sinrah praja

kinèn matut mêmatah kang dèrèng patut
jro nagri Bintara
yya gandhulan ratu kapir
ing Bintara botên kirang kanikmatan

tandya anut dipati patih kang atur
sigra ngasta rontal
manitra sêmona dadi
gya nyundaka mantri wêrda yitne bala


canma catur lumaksana srat wus katur
ring Sang Pêcattôndha
kang makuwon têpis iring
wus katampan sinumèng jroning wardaya


mèsêm muwus hèh duta sakêthi nuwun
ingsun katimbalan
mring kakang mas adipati
yèn wus sirna Majapait tur sandika


Dipati 

 Trung karya wilapa sul-angsul
manitèng supatra
kathah têmbayaning tulis
sampun rampung sinungkên marang caraka


mantri catur wus sinangonan mas catur
linilan lagsana
tantra nèng marga lêstari
malbèng kitha Bintara panggih dipatya


gya umatur dènira kirdha kautus
antuk wangsulan srat
lah punika ingkang tulis
wus tinampan mangkona têmbayèng sastra


ingkang sêmbah pangabêkti rinta Têrung
Arya Pêcattôndha
saha ingkang binupati
wadya Wilatikta manggalaning yuda


kula sampun nupiksa ungêling têmbung
pustaka paduka
nibali amba pinurih
malik cipta kinèn ngukiri narendra


rèhning kupur karsa padukamba mèstu
mring paduka kangmas
sinrahan Bintara nagri
sangêt suka sokur kapundhi mustaka


nanging nuwun-nuwun mopo satus mliyun
kula atmèng tama
rêbêsing madu tan ajrih
lara pati ngantêpi sabda wus mahya


Jêng Sinuwun Maospait sihnya klangkung
sung dana wimala
winiwaha tur têrsna sih
winisudha dipati pinaring kitha


wantrang dangu kawiryan kawula wêngku
mangke wontên karya
wigati rêntênging bumi
gêtih daging kula saoskên sang nata


jiwatmèstu kasrah jêng sinuwun prabu
rintên ratri ngajap 


payu prajarja surabti
ing ciptamba boya ngeman kadang warga


satriyatus trahing wirya kalbu kukuh
pantês panggah praja
ngêkahi tumadhah pati
nagri sirna musthi sarêng griwa kula


boya ketung tekade prajurit anung
rêmuk wor buntala
nadyan ratu Buda kapir
boya merang makatên trah danisyara


botên pisan-pisan kula nêdya nungkul
mring kitha Bintara
kula dede janma nisthip
trahing dama pidak dede pêkir papa


ratu agung binathara sudigbya nung
antero rat Jawa
budyadi mangulah yugi
adil palamarta galih nyamahita


para wadu gung alit dana lumintu
kèh wastra bagsana
kirang karya kawratên sih
mila wadya gung alit pasrah jiwatma


samya ngayu karti wigati toh gulu
gumlung wor buntala
manrang baya manjing wêsthi
ciptaning tyas sarênga lêbur prajarja


pra tumênggung adipati kadi ulun
tan ginggang sakesya
lair botên ngudi yukti
kawistara lami dènnya mangun bawa


datan ketung garwatma brayat kang kantun
yun anggulang durta
kang karyarda dhusthèng bumi
mrih ru-ara gêmpalên praja kêrtarta


radi ngungun yèn paduka ingkang mangun
murwani tyas jahat
mituhu tekading santri
Majapait yêkti kagungan paduka



kirang bagus nênuwun sih arda ngêrbut
têmah drajag sêngkan
sabar nrima tan ginalih
santri apa tekate kirang pêrcaya


lampah ulun mangkya ingutus sang prabu
jêng rama paduka
kakang mas dipun timbali
lamun mopo paduka têtêp balela


durtèng ratu mêsthi tan yugya pinangguh
kakang mas sumôngga
kula turi sowan maring
Majalêngka manêmbah rama paduka


nadyan minta nênuwun wahyèng karatun
botên kirang marga
jumênêngira narpati
sampun srana ngingiskên gama utama


boya pêrlu mêrdi wong nêmbah Yyang Agung
ngatasing bijagsa
marsudi midana juti
yya na durga kabrastha mamrih nukarta


paduka nung trahing widaradya agung
ngrêgsaka mêmala
wusana kangmas ngubungi
sangêt-sangêt tur kawula kagaliha


yèn tan arsa kula irit malbèng kratun
têmah kula pêksa
mahyakkên guna kasêktin
wisatamba sampun ngampil wênang nata


sampun kogug kêdah mêngsah lan pukulun
campuh ranagana
èngêta lêpiyan dhingin
Dananjaya Suryatmaja ngudi laya


tur sadulur kadya paduka lan ulun
èngêt rèh kusuma
wiryadi yanjana murti
botên ngeman ragatma ocat wor

kisma


awit sampun kalajêng kamuktènipun
nèng nagri Ngastina
winisudhèng adipati
dèn antêpi makatên trahing kusuma


wus tan ketang antuk siksa nraka jakum
ing dunya dêlahan
Dipati Karna nyanggêmi
tur wus priksa nagri Ngastina yun sirna


nadyan ulun wus mirsa jangkaning kratun
rontal Jayabaya
tyin wirayat dyija rêsi
pandhita kang wus wicagsana nirmala


sampun mashur kratos Maospait gêmpur
ramanta narendra
jumênêng nata mungkasi
rèhning kula trahing wirya labuh kusya


dadya glêpung srabut pinra satus mliyun
boya melik gêsang
yayah wran dama malar sih
traujogan amrih lêstarining badan


urip lothung têluk ngabêkti tyas bubut
wirang lamun pêjah
ala-ala anggêr urip
tan prayuga pinarêkkên mismèng praja


Asmaradana
yèn turasing dana warih
rêbêsing madu subrata
ngantêpi pangawulane
ing têmbe kawula arsa
têluk dhatêng Bintara
yèn Majapait wus gêmpur
banjir rah sarah kunarpa


datan mawi dèn timbali
yaktyamba dhatêng priyôngga
bongkok bêdhil pêdhang waos
apasang bandera seta
tôndha yèn asor yuda
umèstu 

 manrahkên gulu
ngaturakên pêjah gêsang


wangsul kangmas kadipundi
tinibalan jêng ramendra
punapa karsa lan mopo
yèn kangmas tan arsa sowan
antawis kalih dina
kados tan manggih rahayu
kalataka musti munya


titi têmbayaning tulis
ping sajuga wulan Kasa
julungpujut taliwangke
mawulu surya sangkala
nyêmbah janma tri karna
katandhan Dipati Têrung
rinta Arya Pêcattôndha


wusnya nis manumèng tulis
rontal ingaturkên sigra
kunjuk Jêng Sinuwun Ngampèl
warata wali sadaya
ganti-ganti nupiksa
Sunan Carbon ngandika rum
hèh Dipati Natapraja


arinta Têrung Dipati
tuhu widagdèng lukita
pantês pramodaning kewoh
poma yya sêrik tyasira
surasaning wilapa
nora luwih pratikêlmu
sarat kartining ronangga


pêthukna madyaning jurit
rèh prawira tan tumama
dening manggalaning kewoh
Sunan Kudus kang bijagsa
ngrasuk ôntrakusuma
kang ngrakit gêlaring pupuh
wus byantu para oliya


jêbèng yya sira ngawaki
rèhning dipati tan kêna
ginggi mahya sangking kraton
hèh Kudus apa kaduga
panggah tanggap sukarya
sandika Jêng Sunan Kudus
mêngsah lan pun Pêcattôndha


prang rintên ratri tan ajrih
yèn ngrasuk ôntrakusuma
kanang arda gung sawabe


nadyan mêngsaha mayuta
prajurit Majalêngka
boya wêgah yèn trus ngrasuk
sultan ni ôntrakusuma


Sang Natapraja Dipati
sigra angundhangi bala
têngara umyang syarane
kang môngka pra witama
Kyagêng Gêtaspandhawa
lan Ngabèi Ônggaranu
kalawan Ki Suranata


ngrasuk sêrban jubah putih
enjing wus sumêktèng yuda
Jêng Sunan Kudus agême
sêrban wungu ngrasuk wastra
kyai ôntrakusuma
kaos cênela linuhung
yayah malekat mèt nyawa


gunggungnya prajurit santri
tri nêmbang klêmbu kang rucah
wus miranti prayitnane
gya bidhal mring pabaratan
jêng sunan nitih kuda
gumrudug tilawat umung
bêdhug têrbang sulawatan


ingkang wirit dèrèng lami
katênta Budane kawak
tilawate kagok sidhèn
kapyarsa jalma ing Dêmak
os kowe ngucap apa
kang sinêrêng cêp tan muwus
ih kula têksih katênta


lagu srokal kang bawani
catur santri misu sarak
nèng ara-ara wus jèjèr
cakêp trampil cakut yayah
suldhadhu Batawiyah
warnanên Dipati Têrung
èngêt dènnya tur supatra


mring raka sang adipati
antara wus kalih dina
datan ana wangsulane
mangudasmarèng wardaya
gênah kangmas balela 


sigra nêmbang têngara sru
wadya astha sasra tata


kasaru wau kang prapti
pacalang juga tur priksa
yèn gaman Bintara rawoh
nèng prabatan têgal wiyar
senapati oliya
nitih kuda sarban wungu
songsong seta sèrèt prada


kagyat Sang Têrung Dipati
wantu tyas sura kasmala
sigra bidhal sawadyane
sura yayah partyandaka
wus yun-ayunan gêlar
nêmpuh wran ing Majalangu
lir digtya môngsa kunarpa


samya cakutnyambêg pati
wong Bintara Majalêngka
samya wuru nirdyèng wante
kosok gadhi bênthak watang
dangu antaranira
Jêng Sunan Kudus katuju
watgata madyèng ronangga


tatu jaja tantra lalis
ginosongan prajuritnya
wadya ing Bintara lolos
rèh senapati pralaya
kasaput ratri nulya
mundur wadya Majalangu
kang pêjah mung sawêntara


tandya kusyala tur uning
yèn Jêng Sunan Ngudung lena
umung para wali kabèh
maca slawat dunga trasah
nurbuwat waliyolah
kasah basmah bala sèwu
Jêng Sunan Benang ngandika


wruhamu para prajurit
jêbèng Kudus marma seda
têkabur kibir wahyane
sukèng tyas mangrasuk wastra
kyai ôntrakusuma
marma tan kênèng têkabur
ujubriya

lan sumêngah


wus pira-pira palupi
tatkala jêng nabi duta
kasiku pangandikane
nalika prang lawan lakat
mingkis rasukan nêbda
yèn isih paman wong agung
kambah ingsun nora wêgah


tantra sêsiku gung prapti
sarira dalêm sangsara
klêbèng guwa prangnya kasor
katuju èngêt martobat
ring Yyang Kang Murbèng Jagat
bagya nabi antuk ampun
sudigbya unggul ronangga


jêbèng Kudus tanpa eling
wahyaning ngling ngagêm jimat
ôntrakusuma bêg kaot
ananging iku tan kêna
katutuh têkdirolah
nora luwih amung sokur
dene sira sabillolah


bagya layoning ulami
pêrang lawan kapir kawak
atuk ganjaran kinaot
nulya rahadyan dipatya
umatur mring pra iman
sintên kang prayagi nambung
angêjum kumbala wudhar


punapa kula pribadi
ngandika Jêng Sunan Benang
bêcik kang tinata sarèh
wadya kang miris tyasira
miwah kang anyar prapta
jêbèng sira ayya magut
dene gantining manggala


sumanggakna para wali
mangke karsaning oliya
yun nyampurnakkên layone
jêng sunan ingkang pralaya
nèng madyaning 

 ranangga
lah wis muliha sirèku
sigra mundur sang dipatya


praptèng Bintara ngundhangi
mring pra prawira tamtama
warnanên miwaha layon
pante sawa wus sumêkta
malbèng krêndhawahana
ingiring lagsanèng kubur
pra ngulama mudyasmara


pinêtak sakilèn masjit
wusnya nis rèh paripurna
pra wali rujuk karsane
kang kabanjêl madyèng rana
sayugyatmajanira
Bagus Kusman majèng Kudus
gumantya kanang sudarma


winisudha kasbut wali
nunggak sêmi ingkang asma
sampun dadya pargandringe
Dyan Kusman gya tinibalan
kerit ngarsèng Jêng Benang
liningan sêbda hèh kulup
sira tuk sihing oliya


pan wus sabyantu pra wali
ing Jawa saeka karsa
jêbèng sira kawisudhèng
jumênêng pangran nèng Dêmak
tan pae lan ramanta
kasêbut Jêng Sunan Kudus
dèn amini pra oliya


kang sinung sabda tur inggih
kapundhi êbun mustaka
suka sokur ing Yyang Manon
nulya pra wali sadaya
nuju ari Jumuwah
yun gusthi ingêring pupuh
pêpak nèng masjit ngalêmpak


sang nata praja miranti
lan Kyagêng Gêtaspandhawa
Ki Wanasalam sumaos
sêdene Kudus Jêng Pangran
ngandika Sèh Mulana
Mahgrib maring para jamhur
kaya priye pamunah prang



akèh wadya Majapait
kang surambêg wiratama
bupati gêgaman ewon
nadyan kêrig wong Bintara
jalu tuwin wanita
mêksih jitus tandhingipun
môngsa gôndraa sapira


kapriye marganing inggil
prajurite janma rucah
campuh ing kewoh tandhane
senapatine pralaya
prajurit santri bubar
brêtatana panggah kantun
yèku wadya santri desa


Jêng Sunan Benang nambung ling
bab lampahe prang punika
tan wontên srana sarate
èsthi kula mung dyi warna
kang kinging linampahan
sapisan pasrah Yyang Agung
myang sarat sirêping mêngsah


kaping kalih sarat pripih
sarana sêbda maonah
pakartinya Sun Ngampèl
dhatêng nagri Majalêngka
nyamur sampun kêtara
amangsah pagunanipun
srana istyar srêping janma


mêngsah-mêngsah sadayaning
Bintara yèn campuh ing prang
winayahna bakitane
paran dènira kajibah
panggah suraning laga
mangêjum wêdharing wadu
kanji sedaning manggala


kêjawi catur priyayi
sajuga kang minggah anyar
tur ngudi tuwuh ramane
Pangran Kudus kang wus muksya
kalih Ki Suranata
tri Gêtaspandhawa Tarub
Ki Ônggaranu kapatnya


sakawan punika yogi
damêl karampunganing 

 prang
ngatingalna kadigbyane
matah mêmatut prawira
gêgasah tyasing brêtya
ing Bintara mung puniku
kang wus kèksi wirya tama


Ki Gêtaspandhawa tampi
Pangran Ngudung Suranata
Ônggaranu samya ture
boya ketang nis jiwangga
layu madyèng ronangga
rêmuk ajur dadya glêpung
sakesya tan wancak driya


lah uwis mundura kaki
rêrigên campuhing aprang
benjang punapa yugyane
de jêbèng sira Malaya
yugya pasanga srana
lairna kabudayanmu
murih ungguling ayuda


sandika ingkang sinung ling
Dyan Dipati Natapraja
mundur tyin Jêng Sunan Lèpèn
gya lagsana tanpa rowang
mangetan karsanira
mring nagari Majalangu
nèng marga masang sarana


samana Jêng Sunan Kali
praptèng praja Tuban nulya
jujug Ki Supa wismane
kang aran Pangeran Sêndhang
pinuju anèng wisma
Ki Supa mangrakul suku
jêng sunan tumulya lênggah


gya ngandika arum manis
hèh Supa atmajanira
Ki Ênom undangên age
kalawan Ki Surèngrona
warahên ana karya
wigati kang rada samun
yya nganti na janma wikan


Supa wus waskithèng wèsthi
utusan sisya pracaya
nibali ibnu karwage
ring Jênu Guling lagsana
lêstari lampahira
prapta liningan pamuwus


kerit kêkalih dipatya


sampun prapta Majapait
Tuban wismaning sudarma
tata manêmbah sakaro
jêng sunan nulya ngandika
hèh Supa wruhanira
praptèngsun ayun katêmu
sira lawan atmajanta


pêrlu sung wruh kita sami
mangke ingêring bawana
wus parêk jaman jangkane
praja Wilatikna sirna
kèri sawantra dina
yun pulastha tan pikantuk
iku jangkaning oliya


sêdene pra dyija rêsi
kang bijagsa tyas nirmala
tan pae lan ngula kyèh
brastha karatoning Buda
ngalih marang Bintara
murwani jumênêng ratu
ing Jawa panatagama


Islam Rab gamaning nabi
nêbut kalimah tayibah
sing karsèngsun Supa kowe
ibnu lan rubiyahira
inggal sira miruda
lamun tan mêngkono katut
pralaya madyèng ronangga


sakulawargamu sami
iridên marang Mantaram
besuk pasthi dadi kraton
ing mangke mêksih dadyalas
sira babat-babata
nèng Mantaram adhêdhukuh
manawantuk wahyu kobra


kaping pindho ingsun arsi
mubêng radya Majalêngka
pasang jimat maju pate
liya têngah yya katara
dimèn padha miruda
murut ring kayanganipun
nêtêpi muksyaning Buda


sun pasang sawêngi iki
hèh Supa ingsun atêrna 


kang bêcik êndi ênggone
jêbèng ro karia padha
jêng sunan lumaksana
dalu Supa atut pungkur
wus prapta pojok pracima


muhung warnining sêmail
kropak cinitrèng kênaka
rajah janma nungsang roro
lagnyana ungkur-ungkuran
tur srana tulang tukang
pinêndhêm siniram ranu
môntra hong ilahèng kurdha


ora ta purwantara wis
wijang wrata lima têngah
tantara ro wringin gone
dupi wus rampung mikara
mundur Jêng Sunan Jaga
ing ratri tumulya jujug
wismane Pangeran Sêndhang


putra kalih têksih nganti
Ki Nom lan Ki Surèngrona
Jêng Sunan Kali sabdane
hèh Sura Jênu Dipatya
kasusrèng rat bijagsa
putus munah betal makmur
mahya wêsi pamor waja


coba sun karyakna kaki
cothèn anggoning oliya
sakarsanta prayogane
kang liningan tur sandika
sindhakêp suku tunggal
pônca pranawa tinutup
mahya wêsi pamor waja


cinandhak tinukêl dadi
katga sajuga luk lima
gandhik panjang mawi grènèng
sêkar kacang lambe gajah
rêspati wilis rêta
jêng sunan ngandika arum
iki kêris dhapur apa


matur borong amba darmi
mung mèstu dhawuh panduka
dados punapa sêdyane 


Kanjêng Malaya ngandika
kêbo lajêr dhapurnya
sarta yun wèhi jajuluk
Kyai Maesapanular


kaki sun gawèkna malih
kêndhali wahana kuda
ingkang kaya wêsi kiye
sêndika Sang Surèngrona
musus cipta wus dadya
sajuga ebat kang dulu
ing lyan mulat brontasmara


kêndhali sinung kakêsih
dening Sunan Kalijaga
Ki Macanguguh namane
pantês agêming narendra
pramodaning rat Jawa
ing têmbe turun-tumurun
Kanjêng Mêlaya ngandika


wis Supa ingsun yun mulih
kèria basuki arja
mahya plas wus datan katon
samana Jêng Sunan Jaga
wus prapta ing Bintara
radèn dipati anuju
gusthi ingêring ayuda


kasaru jêng sunan prapti
sadaya kang lênggah kurmat
satata Sinuwun Lèpèn
ngandika hèh jêbèng inggal
nuli magutna wadya
yya na kang sumêlang kewuh
mungsuh wus sun kèhi srana


sêdene ing Majapait
maju pat kalima têngah
dadya wruha sira kabèh
para pratiwa Bintara
yya wancak ati suda
kajaba pêsthi wus tamtu
Brawijaya nis manendra


lan malih jêbèng sirèki
sira sun wèhi bituwah
kêndhali bêcik wangune
tur kêna 

 karya pusaka
tumrah tumruning nata
wasta Kyai Macanguguh
wus ambarsa tundhuh Benang


Durma
gya lagsana Sèh Mlaya panggih Jêng Benang
lênggah anèng surambi
pêpak pra oliya
matur Jêng Kalijaga
ing purwa madya mêkasi
wali ngulama
samya jumurung amin


suka sokur mring Jêng Sunan Kalijaga
dènnya mahyakkên pripih
warnanên rahadyan
Dipati Natapraja
enjing suwarèng ajurit
nêmbang têngara
brêtya sumêktèng kardi


sikêp astra sunapan tumbak candrasa
katga gada lan bindi
ngalun-alun blabar
busana cara Arab
ingkang môngka senapati
Jêng Ngudung Pangran
mêksih taruna pêkik


Kyi Gêtaspandhawa lan Suranata
Ogaranu Ngabèi
jubah sêrban seta
pratôndha srah jiwangga
syandana wajik rêspati
dirèng tênaga
ciptèng tyas lir punagi


dene wadya Bintara mung kalih sasra
dyi nêmbang jalma sabil
santri kalih wrêda
sadarpa ngajab laya
sabil dêdalan Hyang Widi
madhêp pracima
tekat agulung pati


wus tan ketang rubiyah ibnu nèng wisma
malah wus dèn slamêti
surtanah tri dina
sapta ri kawan dasa
nyatus mêndhak ngaping kaping kalih
nyèwu pratôndha
eklas rêjasèng pati


nulya bidhal 

 praptèng prabatan ronangga
wus tata pacak baris
warnanên sang sena-
pati Têrung Dipatya
sampun ingaturan uning
wadya Bintara
wus samya tata baris


abêlabar sebak kuntul nèng madyèng tlar
Têrung Sang Adipati
dhawuh mring kusyala
kinèn nêmbang têngara
syara jrit karêngèng langit
pan wus sumêkta
brêta ing Majapait


astha nêmbang gabakbag baris têmbing wetan
busana warni-warni
astra tumbak pêdhang
ganjur bindi jatmaka
kalataka myang bunbardhil
Sang Pêcattôndha
nitih kula malangkrik


ngasta pêdhang ngubêngi gunging kusyala
yèn tinon sangking têbih
lir raja bonapatya
yitnambêg maha digbya
ngumbar kasuraning pati
mila tan siwah
lan nampuliyun Paris


sru sêsumbar Sang Pêcattôndha Dipatya
hèh majua wong santri
glah-glahing bawana
prang tan nglaras prakara
lir raryangon tuna budi
tan wurung sira
wutah sêga kêndhuri


iya iki piandêle sri narendra
Sinuwun Majapait
pasrah mugut usya
kawinangkên midana
pêsthèkna patimu santri
wong ngrusak tata
gêmpal kêrtartèng bumi


sira iku durung wruh planggêraning rat
karya prang datanpa wit
purwa mèt agama
dudu patraping praja
sira

mêndêm lapal kadis
Kuran myang kitab
tuture kok gandhuli


têmah kita ngukiri ratuku Jawa
kang bèrbudyambêg niti
gunardikèng sastra
kang digbya pramabasa
asih ring dewa linuwih
kowe kabegal
nêmbah rasullolahi


kaya priye bedane Allah lan dewa
pagene sira santri
salin sasêmbahan
apa sira tan wirang
wruh gêbyaring surya sasi
salin agama
kowe wran cupêt budi


sira iku wong Jawa edan sarengat
brata sêmbahyang mahgrib
ngong mêndêm Mukamat
cininthung ing oliya
anut para nabi wali
kapus ngulama
kabujuk santri nisthip


wuru sadad kombêng marang malaekat
prangsangatimu yakti
coba têkakêna
ya ingsun Pêcattôndha
aja manèh sira siwi
nguni ramanta
Sunan Kudus ngêmasi


dupi mirêng prajurit santri tatela
sumbarnya senapati
Têrung Pêcattôndha
ngundhat silaning gama
malah anggurenda santri
ngamuk manêngah
lir ngangrang nêmpuh wani


gulêt gulung gumolong sajuga karsa
dera santri srah pati
riwut tanbuh rowang
masya muji Lah-Allah
wong Wilatikta nadhahi
sanjata tumbak
kalataka bumbardhil


nanging tanpa budaya wit mimis klangkah


samya tumibèng wuri
kawêkèn tyasira
brêtya ing Majalêngka
ngadhêlong kathah ngêmasi
sang senapatya
waskithèng angabani


alon mundur nanging klèru pamiyarsa
mlayu tinggal bumbardhil
maryêm kalataka
tigar tumbak binuwang
bubar larut ngungsi urip
pating balêsar
bubrah tataning baris


sang dipati têmahan kari anggana
nyamêthi kudanya glis
nusul wadyanira
aba kinèn mandhêga
pra prajurit nanolih
mangudi gêsang
katêmpuh dening santri


samya gêndring lumayu arêbut gêsang
jlalatan ngupa margi
dupyantara bêthat
malbèng wana trataban
ana ngidul manrang wukir
nilar manggala
nora mut senapati


kèhing santri bêrêk yayah singalodra
sami muji Yyang Widi
nêbut Allah Allah
bendrong tigar klataka
wuwusên Têrung Dipati
kesisan bala
mung kari gangsal biting


iya iku kabule jimat sêrona
maonahnya Jêng Kali
wadya Wilatikta
bingung tanpa jamuga
sadarpa tyasira jirih
kèh kamigilan
dening trajanging santri


gya mangetan wadya Majalêngka arsa
mantuk ring Majapait
kathah kang kabranan
samarga-marga suda
minggok 

 umanjing wanadri
wadya Bintara
saya kèh tambah kanthi


wong padesan kanan kering pinggir marga
umèstu marang santri
dilalah karsèng Dad
ingkang samingun basar
ngudanèni pra ngulami
sarta abuka
kêmadèn jimat pripih


saranane gunasti Jêng Kalijaga
dadak wong Majapait
arda kamigilan
sangking aji kêmayan
tantara lami tumrapti
têtirah praja
laju manjing nagari


Sang Dipati Têrung sangêt kagawokan
solah prajurit tintrin
apa krananira
sirna panyakrabawa
gya dèn etung pra prajurit
kantun kalih blah
laju malbèng sitinggil


yun kêpanggya kalawan rêkyana patya
tur pariksa manawi
tiwas ing ronangga
arya mantri kèh laya
prajurit katun sakêdhik
warnanên para
santri kang ngudi pati


samya kandhêg anèng sajawining kitha
dhawuhnya senapati
Kudus Jêng Pangeran
mring piniwrêda bala
lah kakang Gêtaspêndhawi
sumôngga samya
kinêpung dèn ubêngi


de pun kakang baris sakilèning kitha
wetan kula pribadi
kidul Suranata
Ogaranu utara
yèn wong Majapait mijil
gya kabêstoa
pinugut lungaya nis


dene lamun nêbut kalimah tayibah
dèn uripana sami


tri matur sandika
lumaksana wus tata
paju pat kêbak wong santri
tur tambah kathah
wit barkahing paripih


warnanên Sang Dipati Têrung Dipatya
tundhuk sang nindyamantri
amatur trus têrang
purwa mandya wusana
sadarpa ngungun tyas patih
tandya manêbda
wawit gèr atur uning


jêng pamasa munjuk saniskaranira
dèn ta mangêntir santri
marang ing Bintara
tiwas tanpa budaya
kênèng kêmaning santri
sigra lagsana
dyan patih malbèng puri


sarêng lawan Dipati Trung Pêcattôndha
lunggyèng ngèmpèr pandhapi
ing sanasewaka
wling ngunjuk nyai lurah
katur kanjêng sri bupati
antuk tibalan
nata lagya sêmèdi


Kyana Patih Dipati Trung sigra mandhap
praptèng paglaran gusthi
lan para nayaka
yun ngundurakên mêngsah
ingkang ngêpung Majapait
warnanên para
punggawa jro nagari


prarya mantri panèwu panatus rôngga
panêkar dêmang sêndhi
ngêdhap manahira
miris kêkês mangraras
sadaya mangucap ajrih
warnanên pura
kanjêng pangran dipati


Budhan Srati panggya lawan Patih Wahan
ngandika arum manis
marang dyan patya
paran prayoganira
mungsuh santri tanpa wilis
mangrapit kitha
paran pikirmu patih



patih matur dhuh gusti pangran dipatya
ing dintên benjing enjing
karyaa rampungan
pêputusaning pêrang
kawula pyambak ngawahi
mangêntar mêngsah
birat sagung wong santri


jêng paduka sampun mahya sangking pura
lamun maksih pun patih
gya kundur jêng pangran
manjing dhatu susaya
warnanên punggawa nagri
Pangeran Sêndhang
ngalêmpakakên siwi


Si Dipati Surèngrona Jênu kitha
Ki Nom Dipati Guling
wus pêpak sadaya
anèng dalêmnya Supa
Pangeran Sêndhang nêbda ris
lah sutaningwang
kabèh payo sun irit


marang tanah Mêntaram babati wana
mèstu sabdaning wali
Sunan Kalijaga
Ki Nom matur sandika
mung Surèngrona Dipati
nêbda mring rama
kula botên mèstuti


kula kêdah belani rusaking praja
nagari Majapait
gung paring wiryarja
misudha adipatya
tur tinriman putra adi
kados pudyamba
mungkir cidryèng narpati


lamun rama ing mangke kêdah miruda
kawula jumrung amin
botên langkung amba
mung minta sih widada
samana Supa wus mranti
sagarwa putra
nulya lolos ing wêngi


kathah sisya jalyèstri samya tut wutat
miwah pra magêrsari
lêstari kirdhanya
prapta wona Mantaram
warnanên kang mêksih kari
Sang Surèngrana


lan lagsma manjing puri


ing byantaranira kanjêng sri narendra
ngandika arum manis
Surèngrana sira
milu labuh nagara
angatokêna jayasti
pambudènira
sirnaning para santri


eca lagya imbal sabda ana warta
kunjuk jêng sri bupati
lamun Kyai Supa
sagarwatma miruda
para sisya magêrsari
dalu miruda
kathah mantri tut wingking


sang dipati ing Guling tumut miruda
kilap sêdyaning kapti
duka sang sudigbya
mahya ingkang supata
pêrsapa ing wuri-wuri
ratu tan kêna
mèt mantu pandhe wêsi


sinaturan gêtêr-patêr ing nagara
dhèdhèt munyerawati
tôndha sêbda sêtya
sinaksi ing jawata
marma pandhe praptèng mangkin
nadyan digdaya
cêlus dadya bupati


kawarnaa paglaran para bupatya
lawan sang nindyamantri
dhawuh mring punggawa
kinèn suwarèng bala
têngara tinitir-titir
kusyala nglêmpak
nèng alun-alun mranti


nêdya karya karampunganing ranangga
srah jiwa ngudi pati
yun ngêntar ngulama
kang ambêg kumawawa
puwa-puwa cidrèng bumi
ki patya kagyat
wrin wadya mung sakêdhik


awit kathah ing ratri kang sami minggat
ting blulung ngupa urip
ngandika kya patya
marang sagung nayaka
hèh

kônca kadya punapi
rêmbak andika
brêtya kantun sakêdhik


datan kiyat tinimbang kathahing mêngsah
lor kidul kulon ngrampit
wetan tanpa petang
matur para nayaka
kyai lurah bab puniki
yogi tinêmpak
kang kandêl dèn dhingini


sampun galih ingkang dadya senapatya
paduka lan bupati
sarêng mangsah nêbak
yya kêdangon ing lampah
yayah sulung malbèng agni
sadaya laya
ngupadi criyos wingking


pra nayaka patih rêmbak kumpul juga
brastha sarêng lan nagri
nadyan garwatmaja
binoyong rinampasan
pating crêngèk syarèng tangis
tandya madyèng tyas
yèn kula wus ngêmasi


kang kasêbut rontal agama kamuksyan
karangan Wisnu Murti
dhawuhing Triyatra
wran pralaya ing yuda
manggih syarga sunyaruri
antuk rum jêkbat
panggya Yyang Odipati


injing pêjah mangke pêjah antuk marga
ngrênggani syarga ruri
surabsi mangudan
rum-arum arum kêmbang
mring satriya tamèng pati
antuk sopana
sela matangkêp kori


kyana patih mirêng sabdaning nayaka
lan Têrung Sang Dipati
tambah mahyèng sura
nir deya manrang deya
ngrasuk busona miranti
ngagêm pratôndha
puspa sinurèng 

 pati


sampun pasrah ring Sang Yyang Sewandakala
mahyèng usya ôngga nis
yitma kapralêda
mangayu ngajap marta
Sang Yyang parêng ajurungi
rumakêt atma
tan ana nulih wuri


Pangkur
wus cancut pratikêsyanda
kyana patih kalawan pra bupati
lan Radyan Dipati Têrung
brêtyadi Majalêngka
cacah sirah amung kantun tigang atus
sadaya wus sinajarwa
tibaning papêsthèn pati


mangulon sêdyaning karsa
rèh pracima têlênging senapati
kang karan Pangeran Ngudung
wali taruna digbya
kyana patih dharat lan para tumênggung
miwah Arya Pêcattôndha
sikêp pêdhang sawunggaling


dupi campuh yun-ayunan
nèng prabatan mungsuh yayah punagi
nulya wadya Majalangu
samya sèlèh jatmaga
lan sanjata duk wikan sidhakêp suku
tunggal ngèsthi ngendraloka
wus kèksi wiwarèng syargi


kèh surabsa marudasta
ngawe-awe mring satriya utami
wusnya trang pamulat murut
gya ngasta pêdhang kangkam
pra kusyala sadaya prastawa dulu
trangginas nyandhak gêgaman
dyan patih dhawuh mêrpêki


prajurit ing Majalêngka
gya manubruk katadhahan pra

santri
surak amin ngalaekum
samya nêmpuh byat sura
wantra dangu dènnya rukêt rêbut unggul
wong Majapait kasoran
sawiji tandhing sabiting


sirna tan mangga puliha
brastha mumur sawa kadya rinujit
mung kantun Dipati Têrung
anggona wor gusthika
kasaput ing ratri wong santri gya mundur
mring sanggrahan senapatya
warnanên sajroning puri


Jêng Sinuwun Brawijaya
wanci dalu dhawuh mring juru tulis
kinèn manurat nèng watu
sastra têmbung Sakrêta
sinêngkalan jumnèngnya purwaning dangu
wasananing kraton sirna
ngumur satus kalih warsi


ratu pamungkasing Buda
sabdaning sang hèh Prabu Dyarati
wruhanta ingsun hyun murut
mring kraton Tinjomaya
Batharendra Yyang Triyatra wus mangayu
de sutamu kaki Bondhan
Surati mèstu ring kami


Jaka Sura sagarwanya
padha manut kadewataning pati
de sira yayi tan atuk
rèhne batinmu Eslam
lah mêtua jujuga gênthan bok ratu
puluh-puluh pandoning Yyang
sujanma parasdye Widi


dyah manjrit mawa udrasa
ngaras pada dhuh ingkang misudhèng sih
dunya praptèng layu murut
dewatèng Tinjumaya
kula

nuwun tumutur paduka prabu
mawongan nyèthi sulaksma
tan sagêt kawula kèri


sang nata malih ngandika
yya mangkono yayi sanès pamanggih
aja godha angrêridhu
ing rèh endraning laya
pandon dewa tan kêna slisir sak rambut
benjang sira antuk krama
tur pandhe Slam dadi wali


sira datan kêna ngampah
kirdhaningsun iki malêm Wraspati
Manis nuju sri tumurun
wukune Julungkêmbang
Dewa Guru Yyang Pramèsthi adum ayu
kêkayoning Patmanaba
dewata kamulyan pati


akêkobok banyu mawar
umbul-ubul ngadêg mathêr ing langit
gêdhong mênga dewa mlaku
Sang Yyang jumurung karsa
lah ta age yayi patni sira mêtu
anèng gênthan mamujia
gya Dyah Dyarawati mijil


sri narendra lan pra putra
kakung putri surèngrana lan lagsmi
samya mudya môntra nayuh
wahyaning padon suksma
ngêning cipta sasêdyaning tyas katuju
daut prabayasa musnya
mumbul ring rawismaya nis


manjing Tinjomaya suksma
sadaya kang nèng jro dhatu tan kari
badan jawata wor kanun
mênêng mangêning wênang
nèng kaendran ngungkuli 

 marcapada gung
tikêl sèwu nikmat syarga
kamulyan tanpa upami


nora èngêt lamun muksya
amung ketang Dyarawati ngêmasi
murut ring sawarga agung
Ratu Adyarawatya
wus sampurna èngêtanira sang prabu
lah sumôngga kagaliha
sagung kang maca miyarsi


kang mati manganggêp gêsang
ingkang gêsang sami manganggêp mati
kosok bali lira-liru
saksine padha mrajak
wong kang nulis uthak-uthik padha lampus
ingkang maca lagya pêjah
kang mirêng anèng suwargi


kang seda nora uninga
lamun mati kang ngarani wong urip
nanging tatkalane murut
kang urip katon laya
lah cupana kaki cangkriman puniku
yèn yun bijagsèng kawruh kak
ingkang nganggo urip mati


ucapên Sang Pêcattôndha
kanang awor gusthika bang-bang enjing
ngalilir sarira wutuh
tan sajuga watgata
nulya brangkang ngarah-arah yya na wong wruh
lumaksana sigra-sigra
ciptèng tyas manjing jro puri


yun sowan sri naranata
tur upiksa ki patih wus kajodhi
lan pra nayaka tumênggung
dipati 

 môncapraja
pra prajurit sawiji tan wontên katun
dupi prapta purantara
Sang Pêcattôndha umaksi


prabasuyasa wus sirna
tanpa sisya lan para kyai-kyai
pusaka ji waos dhuwung
tan watên kaliwatan
Pêcattôndha mubêng-mubêng gya malêbu
jujug gênthan sewalagsma
panggya kanjêng pramisosari


Sang Rêtna Adyarawatya
nênggah waspa môncadrasa mawanti
emut sutrisnaning kakung
miwah sang narpatmaja
dene kèri priyôngga tan bapang mèstu
murut maring endraloka
sadarpa putêk ing galih


Sang Pêcattôndha aturnya
dhuh jêng ratu mugi èngêta gusti
wit pandoning suksma luhur
kawula mung sadarma
mênêng mosik atas sangking Sang Yyang Guru
Yyang Pramèsthi Siwahboja
rintên ratri ngudanèni


wus jamak garwaning nata
prajarja brastha gusis
dadya boyonganing mungsuh
karan labuh nagara
boya awon umèstu sakarsèng mungsuh
prayogi narimèng titah
putri tan wignya don jurit


gusti wangsul sariramba
senapatya mangku kitha bupati
gung sih wirya sang aprabu
raka paduka nata
mangkya têmah 

 kèri boya dhèrèk murut
botên pralaya ing yuda
sadarpa dlap amba urip


sinurak ing janaloka
tri bawana arda gung ngèksi-èksi
mangerang satriya blubut
blêbêt sungkan pralaya
budi nistha jêmbêr satruning praja gung
tan sarêng risaking praja
dadya rarêgêding bumi


satêngahnya ibal sabda
kasaru Jêng Kudus Pangran umanjing
ring pura sawadyanipun
Kyai Gêtaspandhawa
Suranata lan Ngabèi Ônggaranu
kang ngupa boyongan brana
jimat pusaka tumbak kris


rukma di sotya maneka
wus ngalumpuk samana dadi siji
mring gêdhong srang baya suwung
Ki Sêkardlima sirna
sawarnining pusaka tan wontên kantun
binêkta jêng sri narendra
lan prabasusaya wus nir


mubêng Sunan Ngudung prapta
bale wèni ing gênthan sampun prapti
wrin wanudyendah nèng ngriku
priyôngga mung sajuga
gya têtanya ririh Jêng Pangeran Ngudung
hèh janma aranmu sapa
mêksih taruna nèng puri


wanudya di sapa garwa
Pêcattôndha Sunan dènnya nauri
hèh santri yya tbuh mringsun
ingsun Trung Pêcattôndha
nadyan kasor luhung belakna prajaku
sarwi mangingêr kang katga
Ki Sagarawedang mipit


tinarik-tarik tan kêna
angandika

Pangran Kudus hèh yayi
praptèngsun ngriki ingutus
mring rakamta Bintara
Natapraja sira tinibalan gupuh
kairida lagsitèngwang
dadya gantining narpati


paran sira yun migêna
lakon isun boyongi sajro puri
sawarganing jro kudhatun
wus mêsthi ingsun gawa
katur marang rakamta tandhane ontung
bêdhah kutha tuk boyongan
mangkono prajurit luwih


lamun sirarsa yun bela
tanpa karya têmah durakèng Widi
atma usyanta kapugut
yogi kasarèhêna
môngka têmbe rakamta kang jumnêng ratu
arsa nglabêti utama
wusanane tuna wuri


wus kathah lêpiyan kula
para ratu kasor prang angabêkti
mèstu ring kang mênang pupuh
tan darbe ing tyas arda
lumaksana apa karsaning Suksma Gung
yayi aja salah cipta
gantya tekat gama nabi


wruhanira wali sanga
jroning kalbu mêksih Buda kabudi
barang kawruh barang wuruk
Budane durung sirna
malah rujuruk mung bedane asma santun
Allah sêjatinya tunggal
uga wor Yyang Odipati


kang pinangran dunya kerat
nora luwih sawiji budi eling
kang ngêbêki bawana gung
cêngkrama munggèng jiwa
kang ingaran osya Arab têmbung kayun
kang tan milu

lara lapa
susah bungah nora apti


wong urip nèng marcapada
luhung ngudi kawiryan ngrika-ngriki
yèn wus kêpanggya kêcakup
cukup silaning janma
mati bungah urip suka muhung mèstu
pacangkraman Hyang Sudyarsa
dumunung janma linuwih


ingkang kadya sariranta
kang bijagsa turti mangulah budi
tan gugu sabarang catur
tan napik jarwa liya
mung angèsthi kang cocok ciptaning kalbu
kono pira-pira rontal
kitab têmbunging Arabi


caritane nora beda
padha srasa bènèh kênyaming lathi
rèh urip pacangan layu
yya mati siya-siya
nora kurang janma tama mamrih lampus
yya lantaran palacidra
patine kalêbu gêni


nora katimbang ing nalar
duga-duga wantara anèng ati
sira yayi nêja labuh
mèstu Sang Brawijaya
kang nèng syarga apa sawargamu nunut
kang môngka atas manungsa
kagungan syarga pribadi


sadene naraka sabta
tunggal juga campur janma linuwih
yeka agamaning rasul
mulane Sang Dipatya
Natapraja mituhu sangerat rasul
nora bodho kakangira
pangudining driya kingkin


gamarab srengat Mukamat
salalahu rasullolah sinêlir
nganggit musakap trang têrus
cêtha pratisthèng ôngga
nora beda lawan rontal 

 Sang Yyang Wisnu
ing rèh agama kamuksyan
marma aja klèru tampi


lah yayi payo glis seba
mring rakamta Bintara Sang Dipati
sadarpa gung kumacèlu
tar sarsa marang sira
rèh sadulur lunga bêbarêngan luru
kaluturaning jiwangga
saking Plebang wong kêkalih


nèng marga pisah tan slaya
rukun tama nganti praptèng sêmangkin
wus lami datan pinangguh
mèt prabataning warta
payo-payo yayi dandana dèn gupuh
barêng lan lagsitaningwang
myang rajabrana jro puri


canma catur lumaksana srat wus katur
ring Sang Pêcattôndha
kang makuwon têpis iring
wus katampan sinumèng jroning wardaya

mèsêm muwus hèh duta sakêthi nuwun
ingsun katimbalan
mring kakang mas adipati
yèn wus sirna Majapait tur sandika

Dipati Trung karya wilapa sul-angsul
manitèng supatra
kathah têmbayaning tulis
sampun rampung sinungkên marang caraka

mantri catur wus sinangonan mas catur
linilan lagsana
tantra nèng marga lêstari
malbèng kitha Bintara panggih dipatya

gya umatur dènira kirdha kautus
antuk wangsulan srat
lah punika ingkang tulis
wus tinampan mangkona têmbayèng sastra

ingkang sêmbah pangabêkti rinta Têrung
Arya Pêcattôndha
saha ingkang binupati
wadya Wilatikta manggalaning yuda

kula sampun nupiksa ungêling têmbung
pustaka paduka
nibali amba pinurih
malik cipta kinèn ngukiri narendra

rèhning kupur karsa padukamba mèstu
mring paduka kangmas
sinrahan Bintara nagri
sangêt suka sokur kapundhi mustaka

nanging nuwun-nuwun mopo satus mliyun
kula atmèng tama
rêbêsing madu tan ajrih
lara pati ngantêpi sabda wus mahya

Jêng Sinuwun Maospait sihnya klangkung
sung dana wimala
winiwaha tur têrsna sih
winisudha dipati pinaring kitha

wantrang dangu kawiryan kawula wêngku
mangke wontên karya
wigati rêntênging bumi
gêtih daging kula saoskên sang nata

jiwatmèstu kasrah jêng sinuwun prabu
rintên ratri ngajap
payu prajarja surabti
ing ciptamba boya ngeman kadang warga

satriyatus trahing wirya kalbu kukuh
pantês panggah praja
ngêkahi tumadhah pati
nagri sirna musthi sarêng griwa kula

boya ketung tekade prajurit anung
rêmuk wor buntala
nadyan ratu Buda kapir
boya merang makatên trah danisyara

botên pisan-pisan kula nêdya nungkul
mring kitha Bintara
kula dede janma nisthip
trahing dama pidak dede pêkir papa

ratu agung binathara sudigbya nung
antero rat Jawa
budyadi mangulah yugi
adil palamarta galih nyamahita

para wadu gung alit dana lumintu
kèh wastra bagsana
kirang karya kawratên sih
mila wadya gung alit pasrah jiwatma

samya ngayu karti wigati toh gulu
gumlung wor buntala
manrang baya manjing wêsthi
ciptaning tyas sarênga lêbur prajarja

pra tumênggung adipati kadi ulun
tan ginggang sakesya
lair botên ngudi yukti
kawistara lami dènnya mangun bawa

datan ketung garwatma brayat kang kantun
yun anggulang durta
kang karyarda dhusthèng bumi
mrih ru-ara gêmpalên praja kêrtarta

radi ngungun yèn paduka ingkang mangun
murwani tyas jahat
mituhu tekading santri
Majapait yêkti kagungan paduka

kirang bagus nênuwun sih arda ngêrbut
têmah drajag sêngkan
sabar nrima tan ginalih
santri apa tekate kirang pêrcaya

lampah ulun mangkya ingutus sang prabu
jêng rama paduka
kakang mas dipun timbali
lamun mopo paduka têtêp balela

durtèng ratu mêsthi tan yugya pinangguh
kakang mas sumôngga
kula turi sowan maring
Majalêngka manêmbah rama paduka

nadyan minta nênuwun wahyèng karatun
botên kirang marga
jumênêngira narpati
sampun srana ngingiskên gama utama

boya pêrlu mêrdi wong nêmbah Yyang Agung
ngatasing bijagsa
marsudi midana juti
yya na durga kabrastha mamrih nukarta

paduka nung trahing widaradya agung
ngrêgsaka mêmala
wusana kangmas ngubungi
sangêt-sangêt tur kawula kagaliha

yèn tan arsa kula irit malbèng kratun
têmah kula pêksa
mahyakkên guna kasêktin
wisatamba sampun ngampil wênang nata

sampun kogug kêdah mêngsah lan pukulun
campuh ranagana
èngêta lêpiyan dhingin
Dananjaya Suryatmaja ngudi laya

tur sadulur kadya paduka lan ulun
èngêt rèh kusuma
wiryadi yanjana murti
botên ngeman ragatma ocat workisma

awit sampun kalajêng kamuktènipun
nèng nagri Ngastina
winisudhèng adipati
dèn antêpi makatên trahing kusuma

wus tan ketang antuk siksa nraka jakum
ing dunya dêlahan
Dipati Karna nyanggêmi
tur wus priksa nagri Ngastina yun sirna

nadyan ulun wus mirsa jangkaning kratun
rontal Jayabaya
tyin wirayat dyija rêsi
pandhita kang wus wicagsana nirmala

sampun mashur kratos Maospait gêmpur
ramanta narendra
jumênêng nata mungkasi
rèhning kula trahing wirya labuh kusya

dadya glêpung srabut pinra satus mliyun
boya melik gêsang
yayah wran dama malar sih
traujogan amrih lêstarining badan

urip lothung têluk ngabêkti tyas bubut
wirang lamun pêjah
ala-ala anggêr urip
tan prayuga pinarêkkên mismèng praja

yèn turasing dana warih
rêbêsing madu subrata
ngantêpi pangawulane
ing têmbe kawula arsa
têluk dhatêng Bintara
yèn Majapait wus gêmpur
banjir rah sarah kunarpa

datan mawi dèn timbali
yaktyamba dhatêng priyôngga
bongkok bêdhil pêdhang waos
apasang bandera seta
tôndha yèn asor yuda
umèstu manrahkên gulu
ngaturakên pêjah gêsang

wangsul kangmas kadipundi
tinibalan jêng ramendra
punapa karsa lan mopo
yèn kangmas tan arsa sowan
antawis kalih dina
kados tan manggih rahayu
kalataka musti munya

titi têmbayaning tulis
ping sajuga wulan Kasa
julungpujut taliwangke
mawulu surya sangkala
nyêmbah janma tri karna
katandhan Dipati Têrung
rinta Arya Pêcattôndha

wusnya nis manumèng tulis
rontal ingaturkên sigra
kunjuk Jêng Sinuwun Ngampèl
warata wali sadaya
ganti-ganti nupiksa
Sunan Carbon ngandika rum
hèh Dipati Natapraja

arinta Têrung Dipati
tuhu widagdèng lukita
pantês pramodaning kewoh
poma yya sêrik tyasira
surasaning wilapa
nora luwih pratikêlmu
sarat kartining ronangga

pêthukna madyaning jurit
rèh prawira tan tumama
dening manggalaning kewoh
Sunan Kudus kang bijagsa
ngrasuk ôntrakusuma
kang ngrakit gêlaring pupuh
wus byantu para oliya

jêbèng yya sira ngawaki
rèhning dipati tan kêna
ginggi mahya sangking kraton
hèh Kudus apa kaduga
panggah tanggap sukarya
sandika Jêng Sunan Kudus
mêngsah lan pun Pêcattôndha

prang rintên ratri tan ajrih
yèn ngrasuk ôntrakusuma
kanang arda gung sawabe
nadyan mêngsaha mayuta
prajurit Majalêngka
boya wêgah yèn trus ngrasuk
sultan ni ôntrakusuma

Sang Natapraja Dipati
sigra angundhangi bala
têngara umyang syarane
kang môngka pra witama
Kyagêng Gêtaspandhawa
lan Ngabèi Ônggaranu
kalawan Ki Suranata

ngrasuk sêrban jubah putih
enjing wus sumêktèng yuda
Jêng Sunan Kudus agême
sêrban wungu ngrasuk wastra
kyai ôntrakusuma
kaos cênela linuhung
yayah malekat mèt nyawa

gunggungnya prajurit santri
tri nêmbang klêmbu kang rucah
wus miranti prayitnane
gya bidhal mring pabaratan
jêng sunan nitih kuda
gumrudug tilawat umung
bêdhug têrbang sulawatan

ingkang wirit dèrèng lami
katênta Budane kawak
tilawate kagok sidhèn
kapyarsa jalma ing Dêmak
os kowe ngucap apa
kang sinêrêng cêp tan muwus
ih kula têksih katênta

lagu srokal kang bawani
catur santri misu sarak
nèng ara-ara wus jèjèr
cakêp trampil cakut yayah
suldhadhu Batawiyah
warnanên Dipati Têrung
èngêt dènnya tur supatra

mring raka sang adipati
antara wus kalih dina
datan ana wangsulane
mangudasmarèng wardaya
gênah kangmas balela
sigra nêmbang têngara sru
wadya astha sasra tata

kasaru wau kang prapti
pacalang juga tur priksa
yèn gaman Bintara rawoh
nèng prabatan têgal wiyar
senapati oliya
nitih kuda sarban wungu
songsong seta sèrèt prada

kagyat Sang Têrung Dipati
wantu tyas sura kasmala
sigra bidhal sawadyane
sura yayah partyandaka
wus yun-ayunan gêlar
nêmpuh wran ing Majalangu
lir digtya môngsa kunarpa

samya cakutnyambêg pati
wong Bintara Majalêngka
samya wuru nirdyèng wante
kosok gadhi bênthak watang
dangu antaranira
Jêng Sunan Kudus katuju
watgata madyèng ronangga

tatu jaja tantra lalis
ginosongan prajuritnya
wadya ing Bintara lolos
rèh senapati pralaya
kasaput ratri nulya
mundur wadya Majalangu
kang pêjah mung sawêntara

tandya kusyala tur uning
yèn Jêng Sunan Ngudung lena
umung para wali kabèh
maca slawat dunga trasah
nurbuwat waliyolah
kasah basmah bala sèwu
Jêng Sunan Benang ngandika

wruhamu para prajurit
jêbèng Kudus marma seda
têkabur kibir wahyane
sukèng tyas mangrasuk wastra
kyai ôntrakusuma
marma tan kênèng têkabur
ujubriyalan sumêngah

wus pira-pira palupi
tatkala jêng nabi duta
kasiku pangandikane
nalika prang lawan lakat
mingkis rasukan nêbda
yèn isih paman wong agung
kambah ingsun nora wêgah

tantra sêsiku gung prapti
sarira dalêm sangsara
klêbèng guwa prangnya kasor
katuju èngêt martobat
ring Yyang Kang Murbèng Jagat
bagya nabi antuk ampun
sudigbya unggul ronangga

jêbèng Kudus tanpa eling
wahyaning ngling ngagêm jimat
ôntrakusuma bêg kaot
ananging iku tan kêna
katutuh têkdirolah
nora luwih amung sokur
dene sira sabillolah

bagya layoning ulami
pêrang lawan kapir kawak
atuk ganjaran kinaot
nulya rahadyan dipatya
umatur mring pra iman
sintên kang prayagi nambung
angêjum kumbala wudhar

punapa kula pribadi
ngandika Jêng Sunan Benang
bêcik kang tinata sarèh
wadya kang miris tyasira
miwah kang anyar prapta
jêbèng sira ayya magut
dene gantining manggala

sumanggakna para wali
mangke karsaning oliya
yun nyampurnakkên layone
jêng sunan ingkang pralaya
nèng madyaning ranangga
lah wis muliha sirèku
sigra mundur sang dipatya

praptèng Bintara ngundhangi
mring pra prawira tamtama
warnanên miwaha layon
pante sawa wus sumêkta
malbèng krêndhawahana
ingiring lagsanèng kubur
pra ngulama mudyasmara

pinêtak sakilèn masjit
wusnya nis rèh paripurna
pra wali rujuk karsane
kang kabanjêl madyèng rana
sayugyatmajanira
Bagus Kusman majèng Kudus
gumantya kanang sudarma

winisudha kasbut wali
nunggak sêmi ingkang asma
sampun dadya pargandringe
Dyan Kusman gya tinibalan
kerit ngarsèng Jêng Benang
liningan sêbda hèh kulup
sira tuk sihing oliya

pan wus sabyantu pra wali
ing Jawa saeka karsa
jêbèng sira kawisudhèng
jumênêng pangran nèng Dêmak
tan pae lan ramanta
kasêbut Jêng Sunan Kudus
dèn amini pra oliya

kang sinung sabda tur inggih
kapundhi êbun mustaka
suka sokur ing Yyang Manon
nulya pra wali sadaya
nuju ari Jumuwah
yun gusthi ingêring pupuh
pêpak nèng masjit ngalêmpak

sang nata praja miranti
lan Kyagêng Gêtaspandhawa
Ki Wanasalam sumaos
sêdene Kudus Jêng Pangran
ngandika Sèh Mulana
Mahgrib maring para jamhur
kaya priye pamunah prang

akèh wadya Majapait
kang surambêg wiratama
bupati gêgaman ewon
nadyan kêrig wong Bintara
jalu tuwin wanita
mêksih jitus tandhingipun
môngsa gôndraa sapira

kapriye marganing inggil
prajurite janma rucah
campuh ing kewoh tandhane
senapatine pralaya
prajurit santri bubar
brêtatana panggah kantun
yèku wadya santri desa

Jêng Sunan Benang nambung ling
bab lampahe prang punika
tan wontên srana sarate
èsthi kula mung dyi warna
kang kinging linampahan
sapisan pasrah Yyang Agung
myang sarat sirêping mêngsah

kaping kalih sarat pripih
sarana sêbda maonah
pakartinya Sun Ngampèl
dhatêng nagri Majalêngka
nyamur sampun kêtara
amangsah pagunanipun
srana istyar srêping janma

mêngsah-mêngsah sadayaning
Bintara yèn campuh ing prang
winayahna bakitane
paran dènira kajibah
panggah suraning laga
mangêjum wêdharing wadu
kanji sedaning manggala

kêjawi catur priyayi
sajuga kang minggah anyar
tur ngudi tuwuh ramane
Pangran Kudus kang wus muksya
kalih Ki Suranata
tri Gêtaspandhawa Tarub
Ki Ônggaranu kapatnya

sakawan punika yogi
damêl karampunganing prang
ngatingalna kadigbyane
matah mêmatut prawira
gêgasah tyasing brêtya
ing Bintara mung puniku
kang wus kèksi wirya tama

Ki Gêtaspandhawa tampi
Pangran Ngudung Suranata
Ônggaranu samya ture
boya ketang nis jiwangga
layu madyèng ronangga
rêmuk ajur dadya glêpung
sakesya tan wancak driya

lah uwis mundura kaki
rêrigên campuhing aprang
benjang punapa yugyane
de jêbèng sira Malaya
yugya pasanga srana
lairna kabudayanmu
murih ungguling ayuda

sandika ingkang sinung ling
Dyan Dipati Natapraja
mundur tyin Jêng Sunan Lèpèn
gya lagsana tanpa rowang
mangetan karsanira
mring nagari Majalangu
nèng marga masang sarana

samana Jêng Sunan Kali
praptèng praja Tuban nulya
jujug Ki Supa wismane
kang aran Pangeran Sêndhang
pinuju anèng wisma
Ki Supa mangrakul suku
jêng sunan tumulya lênggah

gya ngandika arum manis
hèh Supa atmajanira
Ki Ênom undangên age
kalawan Ki Surèngrona
warahên ana karya
wigati kang rada samun
yya nganti na janma wikan

Supa wus waskithèng wèsthi
utusan sisya pracaya
nibali ibnu karwage
ring Jênu Guling lagsana
lêstari lampahira
prapta liningan pamuwus
kerit kêkalih dipatya

sampun prapta Majapait
Tuban wismaning sudarma
tata manêmbah sakaro
jêng sunan nulya ngandika
hèh Supa wruhanira
praptèngsun ayun katêmu
sira lawan atmajanta

pêrlu sung wruh kita sami
mangke ingêring bawana
wus parêk jaman jangkane
praja Wilatikna sirna
kèri sawantra dina
yun pulastha tan pikantuk
iku jangkaning oliya

sêdene pra dyija rêsi
kang bijagsa tyas nirmala
tan pae lan ngula kyèh
brastha karatoning Buda
ngalih marang Bintara
murwani jumênêng ratu
ing Jawa panatagama

Islam Rab gamaning nabi
nêbut kalimah tayibah
sing karsèngsun Supa kowe
ibnu lan rubiyahira
inggal sira miruda
lamun tan mêngkono katut
pralaya madyèng ronangga

sakulawargamu sami
iridên marang Mantaram
besuk pasthi dadi kraton
ing mangke mêksih dadyalas
sira babat-babata
nèng Mantaram adhêdhukuh
manawantuk wahyu kobra

kaping pindho ingsun arsi
mubêng radya Majalêngka
pasang jimat maju pate
liya têngah yya katara
dimèn padha miruda
murut ring kayanganipun
nêtêpi muksyaning Buda

sun pasang sawêngi iki
hèh Supa ingsun atêrna
kang bêcik êndi ênggone
jêbèng ro karia padha
jêng sunan lumaksana
dalu Supa atut pungkur
wus prapta pojok pracima

muhung warnining sêmail
kropak cinitrèng kênaka
rajah janma nungsang roro
lagnyana ungkur-ungkuran
tur srana tulang tukang
pinêndhêm siniram ranu
môntra hong ilahèng kurdha

ora ta purwantara wis
wijang wrata lima têngah
tantara ro wringin gone
dupi wus rampung mikara
mundur Jêng Sunan Jaga
ing ratri tumulya jujug
wismane Pangeran Sêndhang

putra kalih têksih nganti
Ki Nom lan Ki Surèngrona
Jêng Sunan Kali sabdane
hèh Sura Jênu Dipatya
kasusrèng rat bijagsa
putus munah betal makmur
mahya wêsi pamor waja

coba sun karyakna kaki
cothèn anggoning oliya
sakarsanta prayogane
kang liningan tur sandika
sindhakêp suku tunggal
pônca pranawa tinutup
mahya wêsi pamor waja

cinandhak tinukêl dadi
katga sajuga luk lima
gandhik panjang mawi grènèng
sêkar kacang lambe gajah
rêspati wilis rêta
jêng sunan ngandika arum
iki kêris dhapur apa

matur borong amba darmi
mung mèstu dhawuh panduka
dados punapa sêdyane
Kanjêng Malaya ngandika
kêbo lajêr dhapurnya
sarta yun wèhi jajuluk
Kyai Maesapanular

kaki sun gawèkna malih
kêndhali wahana kuda
ingkang kaya wêsi kiye
sêndika Sang Surèngrona
musus cipta wus dadya
sajuga ebat kang dulu
ing lyan mulat brontasmara

kêndhali sinung kakêsih
dening Sunan Kalijaga
Ki Macanguguh namane
pantês agêming narendra
pramodaning rat Jawa
ing têmbe turun-tumurun
Kanjêng Mêlaya ngandika

wis Supa ingsun yun mulih
kèria basuki arja
mahya plas wus datan katon
samana Jêng Sunan Jaga
wus prapta ing Bintara
radèn dipati anuju
gusthi ingêring ayuda

kasaru jêng sunan prapti
sadaya kang lênggah kurmat
satata Sinuwun Lèpèn
ngandika hèh jêbèng inggal
nuli magutna wadya
yya na kang sumêlang kewuh
mungsuh wus sun kèhi srana

sêdene ing Majapait
maju pat kalima têngah
dadya wruha sira kabèh
para pratiwa Bintara
yya wancak ati suda
kajaba pêsthi wus tamtu
Brawijaya nis manendra

lan malih jêbèng sirèki
sira sun wèhi bituwah
kêndhali bêcik wangune
tur kêna karya pusaka
tumrah tumruning nata
wasta Kyai Macanguguh
wus ambarsa tundhuh Benang

gya lagsana Sèh Mlaya panggih Jêng Benang
lênggah anèng surambi
pêpak pra oliya
matur Jêng Kalijaga
ing purwa madya mêkasi
wali ngulama
samya jumurung amin

suka sokur mring Jêng Sunan Kalijaga
dènnya mahyakkên pripih
warnanên rahadyan
Dipati Natapraja
enjing suwarèng ajurit
nêmbang têngara
brêtya sumêktèng kardi

sikêp astra sunapan tumbak candrasa
katga gada lan bindi
ngalun-alun blabar
busana cara Arab
ingkang môngka senapati
Jêng Ngudung Pangran
mêksih taruna pêkik

Kyi Gêtaspandhawa lan Suranata
Ogaranu Ngabèi
jubah sêrban seta
pratôndha srah jiwangga
syandana wajik rêspati
dirèng tênaga
ciptèng tyas lir punagi

dene wadya Bintara mung kalih sasra
dyi nêmbang jalma sabil
santri kalih wrêda
sadarpa ngajab laya
sabil dêdalan Hyang Widi
madhêp pracima
tekat agulung pati

wus tan ketang rubiyah ibnu nèng wisma
malah wus dèn slamêti
surtanah tri dina
sapta ri kawan dasa
nyatus mêndhak ngaping kaping kalih
nyèwu pratôndha
eklas rêjasèng pati

nulya bidhal praptèng prabatan ronangga
wus tata pacak baris
warnanên sang sena-
pati Têrung Dipatya
sampun ingaturan uning
wadya Bintara
wus samya tata baris

abêlabar sebak kuntul nèng madyèng tlar
Têrung Sang Adipati
dhawuh mring kusyala
kinèn nêmbang têngara
syara jrit karêngèng langit
pan wus sumêkta
brêta ing Majapait

astha nêmbang gabakbag baris têmbing wetan
busana warni-warni
astra tumbak pêdhang
ganjur bindi jatmaka
kalataka myang bunbardhil
Sang Pêcattôndha
nitih kula malangkrik

ngasta pêdhang ngubêngi gunging kusyala
yèn tinon sangking têbih
lir raja bonapatya
yitnambêg maha digbya
ngumbar kasuraning pati
mila tan siwah
lan nampuliyun Paris

sru sêsumbar Sang Pêcattôndha Dipatya
hèh majua wong santri
glah-glahing bawana
prang tan nglaras prakara
lir raryangon tuna budi
tan wurung sira
wutah sêga kêndhuri

iya iki piandêle sri narendra
Sinuwun Majapait
pasrah mugut usya
kawinangkên midana
pêsthèkna patimu santri
wong ngrusak tata
gêmpal kêrtartèng bumi

sira iku durung wruh planggêraning rat
karya prang datanpa wit
purwa mèt agama
dudu patraping praja
siramêndêm lapal kadis
Kuran myang kitab
tuture kok gandhuli

têmah kita ngukiri ratuku Jawa
kang bèrbudyambêg niti
gunardikèng sastra
kang digbya pramabasa
asih ring dewa linuwih
kowe kabegal
nêmbah rasullolahi

kaya priye bedane Allah lan dewa
pagene sira santri
salin sasêmbahan
apa sira tan wirang
wruh gêbyaring surya sasi
salin agama
kowe wran cupêt budi

sira iku wong Jawa edan sarengat
brata sêmbahyang mahgrib
ngong mêndêm Mukamat
cininthung ing oliya
anut para nabi wali
kapus ngulama
kabujuk santri nisthip

wuru sadad kombêng marang malaekat
prangsangatimu yakti
coba têkakêna
ya ingsun Pêcattôndha
aja manèh sira siwi
nguni ramanta
Sunan Kudus ngêmasi

dupi mirêng prajurit santri tatela
sumbarnya senapati
Têrung Pêcattôndha
ngundhat silaning gama
malah anggurenda santri
ngamuk manêngah
lir ngangrang nêmpuh wani

gulêt gulung gumolong sajuga karsa
dera santri srah pati
riwut tanbuh rowang
masya muji Lah-Allah
wong Wilatikta nadhahi
sanjata tumbak
kalataka bumbardhil

nanging tanpa budaya wit mimis klangkah
samya tumibèng wuri
kawêkèn tyasira
brêtya ing Majalêngka
ngadhêlong kathah ngêmasi
sang senapatya
waskithèng angabani

alon mundur nanging klèru pamiyarsa
mlayu tinggal bumbardhil
maryêm kalataka
tigar tumbak binuwang
bubar larut ngungsi urip
pating balêsar
bubrah tataning baris

sang dipati têmahan kari anggana
nyamêthi kudanya glis
nusul wadyanira
aba kinèn mandhêga
pra prajurit nanolih
mangudi gêsang
katêmpuh dening santri

samya gêndring lumayu arêbut gêsang
jlalatan ngupa margi
dupyantara bêthat
malbèng wana trataban
ana ngidul manrang wukir
nilar manggala
nora mut senapati

kèhing santri bêrêk yayah singalodra
sami muji Yyang Widi
nêbut Allah Allah
bendrong tigar klataka
wuwusên Têrung Dipati
kesisan bala
mung kari gangsal biting

iya iku kabule jimat sêrona
maonahnya Jêng Kali
wadya Wilatikta
bingung tanpa jamuga
sadarpa tyasira jirih
kèh kamigilan
dening trajanging santri

gya mangetan wadya Majalêngka arsa
mantuk ring Majapait
kathah kang kabranan
samarga-marga suda
minggok umanjing wanadri
wadya Bintara
saya kèh tambah kanthi

wong padesan kanan kering pinggir marga
umèstu marang santri
dilalah karsèng Dad
ingkang samingun basar
ngudanèni pra ngulami
sarta abuka
kêmadèn jimat pripih

saranane gunasti Jêng Kalijaga
dadak wong Majapait
arda kamigilan
sangking aji kêmayan
tantara lami tumrapti
têtirah praja
laju manjing nagari

Sang Dipati Têrung sangêt kagawokan
solah prajurit tintrin
apa krananira
sirna panyakrabawa
gya dèn etung pra prajurit
kantun kalih blah
laju malbèng sitinggil

yun kêpanggya kalawan rêkyana patya
tur pariksa manawi
tiwas ing ronangga
arya mantri kèh laya
prajurit katun sakêdhik
warnanên para
santri kang ngudi pati

samya kandhêg anèng sajawining kitha
dhawuhnya senapati
Kudus Jêng Pangeran
mring piniwrêda bala
lah kakang Gêtaspêndhawi
sumôngga samya
kinêpung dèn ubêngi

de pun kakang baris sakilèning kitha
wetan kula pribadi
kidul Suranata
Ogaranu utara
yèn wong Majapait mijil
gya kabêstoa
pinugut lungaya nis

dene lamun nêbut kalimah tayibah
dèn uripana sami
tri matur sandika
lumaksana wus tata
paju pat kêbak wong santri
tur tambah kathah
wit barkahing paripih

warnanên Sang Dipati Têrung Dipatya
tundhuk sang nindyamantri
amatur trus têrang
purwa mandya wusana
sadarpa ngungun tyas patih
tandya manêbda
wawit gèr atur uning

jêng pamasa munjuk saniskaranira
dèn ta mangêntir santri
marang ing Bintara
tiwas tanpa budaya
kênèng kêmaning santri
sigra lagsana
dyan patih malbèng puri

sarêng lawan Dipati Trung Pêcattôndha
lunggyèng ngèmpèr pandhapi
ing sanasewaka
wling ngunjuk nyai lurah
katur kanjêng sri bupati
antuk tibalan
nata lagya sêmèdi

Kyana Patih Dipati Trung sigra mandhap
praptèng paglaran gusthi
lan para nayaka
yun ngundurakên mêngsah
ingkang ngêpung Majapait
warnanên para
punggawa jro nagari

prarya mantri panèwu panatus rôngga
panêkar dêmang sêndhi
ngêdhap manahira
miris kêkês mangraras
sadaya mangucap ajrih
warnanên pura
kanjêng pangran dipati

Budhan Srati panggya lawan Patih Wahan
ngandika arum manis
marang dyan patya
paran prayoganira
mungsuh santri tanpa wilis
mangrapit kitha
paran pikirmu patih

patih matur dhuh gusti pangran dipatya
ing dintên benjing enjing
karyaa rampungan
pêputusaning pêrang
kawula pyambak ngawahi
mangêntar mêngsah
birat sagung wong santri

jêng paduka sampun mahya sangking pura
lamun maksih pun patih
gya kundur jêng pangran
manjing dhatu susaya
warnanên punggawa nagri
Pangeran Sêndhang
ngalêmpakakên siwi

Si Dipati Surèngrona Jênu kitha
Ki Nom Dipati Guling
wus pêpak sadaya
anèng dalêmnya Supa
Pangeran Sêndhang nêbda ris
lah sutaningwang
kabèh payo sun irit

marang tanah Mêntaram babati wana
mèstu sabdaning wali
Sunan Kalijaga
Ki Nom matur sandika
mung Surèngrona Dipati
nêbda mring rama
kula botên mèstuti

kula kêdah belani rusaking praja
nagari Majapait
gung paring wiryarja
misudha adipatya
tur tinriman putra adi
kados pudyamba
mungkir cidryèng narpati

lamun rama ing mangke kêdah miruda
kawula jumrung amin
botên langkung amba
mung minta sih widada
samana Supa wus mranti
sagarwa putra
nulya lolos ing wêngi

kathah sisya jalyèstri samya tut wutat
miwah pra magêrsari
lêstari kirdhanya
prapta wona Mantaram
warnanên kang mêksih kari
Sang Surèngrana
lan lagsma manjing puri

ing byantaranira kanjêng sri narendra
ngandika arum manis
Surèngrana sira
milu labuh nagara
angatokêna jayasti
pambudènira
sirnaning para santri

eca lagya imbal sabda ana warta
kunjuk jêng sri bupati
lamun Kyai Supa
sagarwatma miruda
para sisya magêrsari
dalu miruda
kathah mantri tut wingking

sang dipati ing Guling tumut miruda
kilap sêdyaning kapti
duka sang sudigbya
mahya ingkang supata
pêrsapa ing wuri-wuri
ratu tan kêna
mèt mantu pandhe wêsi

sinaturan gêtêr-patêr ing nagara
dhèdhèt munyerawati
tôndha sêbda sêtya
sinaksi ing jawata
marma pandhe praptèng mangkin
nadyan digdaya
cêlus dadya bupati

kawarnaa paglaran para bupatya
lawan sang nindyamantri
dhawuh mring punggawa
kinèn suwarèng bala
têngara tinitir-titir
kusyala nglêmpak
nèng alun-alun mranti

nêdya karya karampunganing ranangga
srah jiwa ngudi pati
yun ngêntar ngulama
kang ambêg kumawawa
puwa-puwa cidrèng bumi
ki patya kagyat
wrin wadya mung sakêdhik

awit kathah ing ratri kang sami minggat
ting blulung ngupa urip
ngandika kya patya
marang sagung nayaka
hèhkônca kadya punapi
rêmbak andika
brêtya kantun sakêdhik

datan kiyat tinimbang kathahing mêngsah
lor kidul kulon ngrampit
wetan tanpa petang
matur para nayaka
kyai lurah bab puniki
yogi tinêmpak
kang kandêl dèn dhingini

sampun galih ingkang dadya senapatya
paduka lan bupati
sarêng mangsah nêbak
yya kêdangon ing lampah
yayah sulung malbèng agni
sadaya laya
ngupadi criyos wingking

pra nayaka patih rêmbak kumpul juga
brastha sarêng lan nagri
nadyan garwatmaja
binoyong rinampasan
pating crêngèk syarèng tangis
tandya madyèng tyas
yèn kula wus ngêmasi

kang kasêbut rontal agama kamuksyan
karangan Wisnu Murti
dhawuhing Triyatra
wran pralaya ing yuda
manggih syarga sunyaruri
antuk rum jêkbat
panggya Yyang Odipati

injing pêjah mangke pêjah antuk marga
ngrênggani syarga ruri
surabsi mangudan
rum-arum arum kêmbang
mring satriya tamèng pati
antuk sopana
sela matangkêp kori

kyana patih mirêng sabdaning nayaka
lan Têrung Sang Dipati
tambah mahyèng sura
nir deya manrang deya
ngrasuk busona miranti
ngagêm pratôndha
puspa sinurèng pati

sampun pasrah ring Sang Yyang Sewandakala
mahyèng usya ôngga nis
yitma kapralêda
mangayu ngajap marta
Sang Yyang parêng ajurungi
rumakêt atma
tan ana nulih wuri

wus cancut pratikêsyanda
kyana patih kalawan pra bupati
lan Radyan Dipati Têrung
brêtyadi Majalêngka
cacah sirah amung kantun tigang atus
sadaya wus sinajarwa
tibaning papêsthèn pati

mangulon sêdyaning karsa
rèh pracima têlênging senapati
kang karan Pangeran Ngudung
wali taruna digbya
kyana patih dharat lan para tumênggung
miwah Arya Pêcattôndha
sikêp pêdhang sawunggaling

dupi campuh yun-ayunan
nèng prabatan mungsuh yayah punagi
nulya wadya Majalangu
samya sèlèh jatmaga
lan sanjata duk wikan sidhakêp suku
tunggal ngèsthi ngendraloka
wus kèksi wiwarèng syargi

kèh surabsa marudasta
ngawe-awe mring satriya utami
wusnya trang pamulat murut
gya ngasta pêdhang kangkam
pra kusyala sadaya prastawa dulu
trangginas nyandhak gêgaman
dyan patih dhawuh mêrpêki

prajurit ing Majalêngka
gya manubruk katadhahan prasantri
surak amin ngalaekum
samya nêmpuh byat sura
wantra dangu dènnya rukêt rêbut unggul
wong Majapait kasoran
sawiji tandhing sabiting

sirna tan mangga puliha
brastha mumur sawa kadya rinujit
mung kantun Dipati Têrung
anggona wor gusthika
kasaput ing ratri wong santri gya mundur
mring sanggrahan senapatya
warnanên sajroning puri

Jêng Sinuwun Brawijaya
wanci dalu dhawuh mring juru tulis
kinèn manurat nèng watu
sastra têmbung Sakrêta
sinêngkalan jumnèngnya purwaning dangu
wasananing kraton sirna
ngumur satus kalih warsi

ratu pamungkasing Buda
sabdaning sang hèh Prabu Dyarati
wruhanta ingsun hyun murut
mring kraton Tinjomaya
Batharendra Yyang Triyatra wus mangayu
de sutamu kaki Bondhan
Surati mèstu ring kami

Jaka Sura sagarwanya
padha manut kadewataning pati
de sira yayi tan atuk
rèhne batinmu Eslam
lah mêtua jujuga gênthan bok ratu
puluh-puluh pandoning Yyang
sujanma parasdye Widi

dyah manjrit mawa udrasa
ngaras pada dhuh ingkang misudhèng sih
dunya praptèng layu murut
dewatèng Tinjumaya
kulanuwun tumutur paduka prabu
mawongan nyèthi sulaksma
tan sagêt kawula kèri

sang nata malih ngandika
yya mangkono yayi sanès pamanggih
aja godha angrêridhu
ing rèh endraning laya
pandon dewa tan kêna slisir sak rambut
benjang sira antuk krama
tur pandhe Slam dadi wali

sira datan kêna ngampah
kirdhaningsun iki malêm Wraspati
Manis nuju sri tumurun
wukune Julungkêmbang
Dewa Guru Yyang Pramèsthi adum ayu
kêkayoning Patmanaba
dewata kamulyan pati

akêkobok banyu mawar
umbul-ubul ngadêg mathêr ing langit
gêdhong mênga dewa mlaku
Sang Yyang jumurung karsa
lah ta age yayi patni sira mêtu
anèng gênthan mamujia
gya Dyah Dyarawati mijil

sri narendra lan pra putra
kakung putri surèngrana lan lagsmi
samya mudya môntra nayuh
wahyaning padon suksma
ngêning cipta sasêdyaning tyas katuju
daut prabayasa musnya
mumbul ring rawismaya nis

manjing Tinjomaya suksma
sadaya kang nèng jro dhatu tan kari
badan jawata wor kanun
mênêng mangêning wênang
nèng kaendran ngungkuli marcapada gung
tikêl sèwu nikmat syarga
kamulyan tanpa upami

nora èngêt lamun muksya
amung ketang Dyarawati ngêmasi
murut ring sawarga agung
Ratu Adyarawatya
wus sampurna èngêtanira sang prabu
lah sumôngga kagaliha
sagung kang maca miyarsi

kang mati manganggêp gêsang
ingkang gêsang sami manganggêp mati
kosok bali lira-liru
saksine padha mrajak
wong kang nulis uthak-uthik padha lampus
ingkang maca lagya pêjah
kang mirêng anèng suwargi

kang seda nora uninga
lamun mati kang ngarani wong urip
nanging tatkalane murut
kang urip katon laya
lah cupana kaki cangkriman puniku
yèn yun bijagsèng kawruh kak
ingkang nganggo urip mati

ucapên Sang Pêcattôndha
kanang awor gusthika bang-bang enjing
ngalilir sarira wutuh
tan sajuga watgata
nulya brangkang ngarah-arah yya na wong wruh
lumaksana sigra-sigra
ciptèng tyas manjing jro puri

yun sowan sri naranata
tur upiksa ki patih wus kajodhi
lan pra nayaka tumênggung
dipati môncapraja
pra prajurit sawiji tan wontên katun
dupi prapta purantara
Sang Pêcattôndha umaksi

prabasuyasa wus sirna
tanpa sisya lan para kyai-kyai
pusaka ji waos dhuwung
tan watên kaliwatan
Pêcattôndha mubêng-mubêng gya malêbu
jujug gênthan sewalagsma
panggya kanjêng pramisosari

Sang Rêtna Adyarawatya
nênggah waspa môncadrasa mawanti
emut sutrisnaning kakung
miwah sang narpatmaja
dene kèri priyôngga tan bapang mèstu
murut maring endraloka
sadarpa putêk ing galih

Sang Pêcattôndha aturnya
dhuh jêng ratu mugi èngêta gusti
wit pandoning suksma luhur
kawula mung sadarma
mênêng mosik atas sangking Sang Yyang Guru
Yyang Pramèsthi Siwahboja
rintên ratri ngudanèni

wus jamak garwaning nata
prajarja brastha gusis
dadya boyonganing mungsuh
karan labuh nagara
boya awon umèstu sakarsèng mungsuh
prayogi narimèng titah
putri tan wignya don jurit

gusti wangsul sariramba
senapatya mangku kitha bupati
gung sih wirya sang aprabu
raka paduka nata
mangkya têmah kèri boya dhèrèk murut
botên pralaya ing yuda
sadarpa dlap amba urip

sinurak ing janaloka
tri bawana arda gung ngèksi-èksi
mangerang satriya blubut
blêbêt sungkan pralaya
budi nistha jêmbêr satruning praja gung
tan sarêng risaking praja
dadya rarêgêding bumi

satêngahnya ibal sabda
kasaru Jêng Kudus Pangran umanjing
ring pura sawadyanipun
Kyai Gêtaspandhawa
Suranata lan Ngabèi Ônggaranu
kang ngupa boyongan brana
jimat pusaka tumbak kris

rukma di sotya maneka
wus ngalumpuk samana dadi siji
mring gêdhong srang baya suwung
Ki Sêkardlima sirna
sawarnining pusaka tan wontên kantun
binêkta jêng sri narendra
lan prabasusaya wus nir

mubêng Sunan Ngudung prapta
bale wèni ing gênthan sampun prapti
wrin wanudyendah nèng ngriku
priyôngga mung sajuga
gya têtanya ririh Jêng Pangeran Ngudung
hèh janma aranmu sapa
mêksih taruna nèng puri

wanudya di sapa garwa
Pêcattôndha Sunan dènnya nauri
hèh santri yya tbuh mringsun
ingsun Trung Pêcattôndha
nadyan kasor luhung belakna prajaku
sarwi mangingêr kang katga
Ki Sagarawedang mipit

tinarik-tarik tan kêna
angandikaPangran Kudus hèh yayi
praptèngsun ngriki ingutus
mring rakamta Bintara
Natapraja sira tinibalan gupuh
kairida lagsitèngwang
dadya gantining narpati

paran sira yun migêna
lakon isun boyongi sajro puri
sawarganing jro kudhatun
wus mêsthi ingsun gawa
katur marang rakamta tandhane ontung
bêdhah kutha tuk boyongan
mangkono prajurit luwih

lamun sirarsa yun bela
tanpa karya têmah durakèng Widi
atma usyanta kapugut
yogi kasarèhêna
môngka têmbe rakamta kang jumnêng ratu
arsa nglabêti utama
wusanane tuna wuri

wus kathah lêpiyan kula
para ratu kasor prang angabêkti
mèstu ring kang mênang pupuh
tan darbe ing tyas arda
lumaksana apa karsaning Suksma Gung
yayi aja salah cipta
gantya tekat gama nabi

wruhanira wali sanga
jroning kalbu mêksih Buda kabudi
barang kawruh barang wuruk
Budane durung sirna
malah rujuruk mung bedane asma santun
Allah sêjatinya tunggal
uga wor Yyang Odipati

kang pinangran dunya kerat
nora luwih sawiji budi eling
kang ngêbêki bawana gung
cêngkrama munggèng jiwa
kang ingaran osya Arab têmbung kayun
kang tan milulara lapa
susah bungah nora apti

wong urip nèng marcapada
luhung ngudi kawiryan ngrika-ngriki
yèn wus kêpanggya kêcakup
cukup silaning janma
mati bungah urip suka muhung mèstu
pacangkraman Hyang Sudyarsa
dumunung janma linuwih

ingkang kadya sariranta
kang bijagsa turti mangulah budi
tan gugu sabarang catur
tan napik jarwa liya
mung angèsthi kang cocok ciptaning kalbu
kono pira-pira rontal
kitab têmbunging Arabi

caritane nora beda
padha srasa bènèh kênyaming lathi
rèh urip pacangan layu
yya mati siya-siya
nora kurang janma tama mamrih lampus
yya lantaran palacidra
patine kalêbu gêni

nora katimbang ing nalar
duga-duga wantara anèng ati
sira yayi nêja labuh
mèstu Sang Brawijaya
kang nèng syarga apa sawargamu nunut
kang môngka atas manungsa
kagungan syarga pribadi

sadene naraka sabta
tunggal juga campur janma linuwih
yeka agamaning rasul
mulane Sang Dipatya
Natapraja mituhu sangerat rasul
nora bodho kakangira
pangudining driya kingkin

gamarab srengat Mukamat
salalahu rasullolah sinêlir
nganggit musakap trang têrus
cêtha pratisthèng ôngga
nora beda lawan rontal Sang Yyang Wisnu
ing rèh agama kamuksyan
marma aja klèru tampi

lah yayi payo glis seba
mring rakamta Bintara Sang Dipati
sadarpa gung kumacèlu
tar sarsa marang sira
rèh sadulur lunga bêbarêngan luru
kaluturaning jiwangga
saking Plebang wong kêkalih

nèng marga pisah tan slaya
rukun tama nganti praptèng sêmangkin
wus lami datan pinangguh
mèt prabataning warta
payo-payo yayi dandana dèn gupuh
barêng lan lagsitaningwang
myang rajabrana jro puri

