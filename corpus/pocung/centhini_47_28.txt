Nulya wêktu Ki Kulawirya kang kantun
salat wêktu Ngasar
rema kêbês dèn-udhêngi
Jayèngraga gumuyu myat mring kang paman

Mêntas adus kêsusu dènnira wêktu
toya sih dêrawas
dèrèng atus angêbêsi
wus antara pêragat dènnira salat

Tata lungguh Ki Wirya alon amuwus
winor guyunira
rada karirên sun iki
Ki Nuripin mèsêm-mèsêm aturira

Kula wau makmum salat sarêng rukuk
gigir kêtrocohan
botên jawah anêlêsi
Ki Wirya ngling ah Cêmpud dadak anggarap

Sru gumuyu Jèngraga sarwi amuwus
laha dene paman
bok dèn-pasati rumiyin
dados botên kathah ingkang katêlêsan

Naur wuwus ya bênêr nanging kêsusu
nulya cucul dhêsthar
pinêrês kinirap aglis
jinungkatan ingêpuh malêm remanya

Mèsêm guyu Jèngraga angling gumuyu
èh Ripin si paman
mundhak nom sawanganèki
patut lamun dèn-kedani ing warandha

Alon matur inggih saèstu binagus
Jèngandika paman
kaot lawan wingi-wingi
ngore rema kadya Bambang Aswatama

Kang ginunggung anjumbul gumuyu sêndhu
dadak ngompak-ompak
milu anggêdhêg si Baring
yun sinabêt ing galar Nuripin mingkar

Sarwi muwus ah aku bae dèn-bubuh
mandah pinoyoka
maring wong kêpati-pati
wong ginunggung prandene amara-tangan

Yata wau ing wanci wus surya surup
wawi sêdhêng paman
wus manjing wêktu Mahêrib
samya wulu wuse gya Nuripin adan

Sawusipun sunat nulya ngangkat parlu
ingkang dadya imam
putranira Jayèngragi
tan cinatur ing wêktu kang sami salat

Yata wau ni randha kang anèng tarub
busana sarwa nyar
sinjang kêling golang-galing
akêkêmbên solok madukara tigas

Awida rum jênar gêbêgan amubru
sêngkan nata-brangta
apanunggul intên siji
gêlung munthil rinèmbyong sêkar roncenan

Acucundhuk cêmpaka lawan ronnipun
jariji sadasa
kêbak dening ali-ali
intên mirah musthika sêtya-ludira

Tikêl balung sêsêr lang-alang sêkarung
amyang tanganira
ni randha dènnya alinggih
nèng klasa lus ngadhêp gembol lêr cêpuk mas

Kalung kacu kumbaya kusta lus wungu
tinon sasrapatan
ni randha mêndèr andungik
ngling gumêndhèng gumêmbrang agandhang-gandhang

Èh sira Duljaya lèhira anuduh
marang ing Bakungan
ngundang si Madu apa wis
matur inggih sampun wau sinusulan

Rare pitu nundha-nundha kang lumaku
kang ngulêm-ngulêman
samya saguh sadayèki
lêrêsipun pun Madu wanci wus têka

Tan adangu ronggèng lan sapanjakipun
krompyang-krompyang prapta
Dul angling lah dene prapti
ngriki-ngriki bokayu Madu cêlakan

Alon muwus ni randha iya dèn-maju
gupuh kang liningan
lungguh nèng ngarsane nyai
angling dadak susah anggawa gamêlan

Mung sirèku bae lawan niyagamu
kene wong wus ana
gamêlan gêdhe abêcik
sakarêpmu tutug anjurudêmunga

