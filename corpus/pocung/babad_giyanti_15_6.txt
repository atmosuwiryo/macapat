sang aprabu alon pangandikanipun
iya kari pira
kutha ing Surabayèki
inggih kantun sadalu margi kewala

langkung gugup caraka kadi sêsulung
kang maring Samarang
nêdha bantu ing ngajurit
Mangkubumi dhêsak nagri Surabaya

ya ta wau langkung sungkawa gupêrnur
cipta katiwasan
yèn bêdhaha Surawèsthi
nora wurung pasisir kerut sadaya

sakèhipun loji-loji sadaya wus
kinon urunana
bêbantu mring Surawèsthi
kasor-kasor kang sami têngga dagangan

kêna urun bantu mring Surabayèku
mandar Bandar Banjar
Sumênêp Sambawa prapti
sami tugur ing nagari Surabaya

kumpulipun Kumpênine putih sèwu
Bali Bugisira
kalih èwu bêcik-bêcik
Madurane kang tugur langkung salêksa

kriganipun wong Sumênêp tigang èwu
dêlèr wus putusan
mrasanak mring Rajèng Bali
pan atumbas prajurit di tigang lêksa

panêdhane mung antuka kalih èwu
ingkang pêpilihan
tugur ing Surabayèki
Panêmbahan Cakraningrat kang kinarya

tindhihipun senapati ing prang pupuh
langkung pinasrahan
parentahe bala Bali
Cakraningrat ing tyas angguguk kewala

badhenipun wus rêmbagan pra tumênggung
nênggih Surabaya
ingkang jaga ambeyani
angangsahna ing layange kamandaka

wantu-wantu idêlèr dènnya kêkintun
marang panêmbahan
linoma pangrasanèki
nanging guguk lair batin panêmbahan

wus sarêmbag pra Tumênggung Surèngkewuh
ing sakarsanira
panêmbahan tan gumingsir
anyaosi prabeyaning kamandaka

rêyalipun kewala kang patang èwu
cindhe satus kêmbar
ingkang warni sinjang kêling
lan sangkêlat sadaya pan tigang jodhang

waosipun talêmpak landheyan wrêgu
sadaya nêm bêlas
balongsong mas sopalnèki
anyatail mase sami tuwa-tuwa

malihipun talêmpak landheyanipun
pèlèt katimaha
wêwolu êmas kang manjing
nigang reyal mas rêgi bèh ro sadaya

pistulipun ingkang sêdhêng patang puluh
alus patang pasang
sinarasahan rêspati
paidon mas kacu mas lopak-lopak mas

kudanipun sakêmbaran kore dhawuk
kathah cinatura
atur-ature kêkirim
kang sinarêng lawan sêrat kamandaka

dutanipun kêkalih wong Surèngkewuh
Madura satunggal
andêl pun Kuda Prang Langit
sigra mangkat mring Tambar katri caraka

munggèng ngayun bêras kêbo miwah lêmbu
gêbiri kang menda
pasanganane tan kari
saisine Madura lan Surabaya

praptanipun Mas Rôngga ingkang jinujug
caraka turira
kula dutane kang rayi
Cakraningrat lan caraka Surapringga

ya ta gupuh duta ingirid lumêbu
gêgawane aglar
akathah awarni-warni
angêbêki jawi regol pasanggrahan

canthèl atur Mas Rôngga ngandikan mlêbu
praptèng ngarsa nata
Mas Rôngga matur wotsari
dutanipun rayi dalêm ing Madura

kanthinipun kalih duta Surèngkewuh
carakèng Madura
nama pun Kuda Prang Langit
Surapringga pun Ngabèi Suradirja

malihipun pun Dêmang Sirnatayèku
sang nata ngandika
iya timbalana aglis
Rôngga mêdal lêbête ngirid caraka

praptanipun ing ngarsanira sang prabu
carakèng Madura
sigra pun Kuda Prang Langit
sèlèh dhuwung mangsah ngaras padèng nata

sru gumuyu sang nata têtanya arum
sira kaslamêtan
wong iki kaping pat iki
Si Prang Langit bae sok ingkang dinuta

unduripun tan sinung doh lungguhipun
ngaturakên surat
tinampan ngandika aris
hèh Prang Langit iki apa nganggo gêmak

katon têmên Prang Langit gustimu iku
sabên akongkonan
nèng alas têngahing jurit
nora lali anjaluki kêkiriman

nêmbah matur Prang Langit sarwi gumuyu
pukulun narendra
môngsa wandêa gih pasthi
panuwune paksi ing jêng padukèndra

sêratipun binuka sinukmèng kalbu
tur sêmbah kawula
katura ing padukaji
rayi dalêm pun Adipati Madura

kula nuwun ing karsa tuwan pukulun
têdhak wontên Tambar
arsa gêcak Surawèsthi
lah ta inggih pakantukipun punapa

pan pukulun kawêca prajurit punjul
tilara ungkara
ing krama angêbur niti
sakalangkung inggih pangowêl kawula

inggih lamun paduka prang tambung laku
apan jêng paduka
karsa ngradin tanah Jawi
atêtulung dhatêng ing manungsa Jawa

arsa gêpuk suku nagri Surèngkewuh
wadhuking Samarang
sirah nagri ing Batawi
langkung nistha prang kawit pêthit ginêcak

sakalangkung kanisthan dalêm pukulun
lamun makatêna
paduka kalok ing bumi
yèn prajurit sudibya tumamèng laga

lêrêsipun anggitika sirah wadhuk
Batawi Sêmarang
pan tiyang Jawi puniki
pra dipati taksih sami ngingu sadat

pasthinipun sadaya angayun-ayun
têrus kabatinan
mujèkakên padukaji
tinulusna dening Hyang Lata wal Ujwa

wuwuhipun ing kaprajuritanipun
mugi ta sagêda
têtulung sêdhihing dasih
prihatine wadya pasisir sadaya

lah pukulun puniku pamujinipun
kang abdi sadaya
gêdhe cilik wong pasisir
kang mangkono munduran arsa ginêcak

sampun nungkul batin cipta kang satuhu
pamujining wadya
wajib paduka lawani
lèn tulusa ambêk umbul-umbul Kur'an

tuwan rêmpu kalongan kelangan tuhu
lair batin tuna
buwang pamujining dasih
sapasisir padha lan wali wolulas

yèn pukulun anêtêpi kang satuhu
ambêdhah Samarang
bêdhah bêcik nora bêcik
sok sampun ta pêdhot ing niyat kewala

sang aprabu duk miyarsa unjukipun
kang rayi Madura
kang kawrat sajroning tulis
langkung lêrês kautaman kaluhuran

suratipun kang munggèng wêkasanipun
nuwun kintun gêmak
lan angaturkên kang bêkti
prasêtyane pun Tumênggung Surabaya

kalihipun punika kang atur-atur
kados botên kirang
saking salêksa pangaji
kadya paran yèn tuwan nutugna karsa

abdi sampun mêdal katêmênanipun
lamun rinisaka
ing tingkah ngudubilahi
botên arus pinanggih ing dalil kiyas

sampun lêsu niyat ilang sêrêngipun
lingsêm binanjurna
mèh dudu darahing aji
wong anêrak marang ujar kabêcikan

mung sadalu duta sinungan wêwangsul
pinangadêg samya
miwah kris sami pinaring
enjing pamit mantuk dutèng Surapringga

pêndhakipun enjing nimbali wadyagung
Dipati Cêbolang
lan sagung kang pra dipati
ing bang wetan dinangu sudaning udan

ing puniku rina wêngi jawahipun
nuju wulanira
Mulud êje tahunèki
aturipun pun Adipati Cêbolang

inggih nuwun tangèh kantun kawan tèngsu
kados wulan Arwah
punika ngarang-arangi
yèn punika èstu tan kenging tinêrak

sang aprabu alon pangandikanipun
yèn mêngkono apa
iya enak dèn unduri
mangkenea karya musakating bala

pakalindhuh akèh têmên kuda lampus
Dipati Cêbolang
tuwan ngarsakna ngèndêli
kang prayogi ing Madiun Pranagara

liyanipun nagari botên kacakup
lah iya Cêbolang
mung roro iku kang sait
kang kanggonan saking gunging wadyaningwang

rêmbagipun sampun dadi unduripun
dhatêng Pranaraga
nèng Tambar wus kalih sasi
dèrèng wontên mêndhane andina udan

milanipun punggawa sami turipun
ngaturi mundura
dhatêng Pranaraga malih
nanging sami ngundhang siyaga kewala

pan kasaru wontên sêmpalan sinêndhu
punggawa satunggal
amanggih sêrik ing galih
ngandêlakên wong lawas bangêt sisipnya

Ki Tumênggung Jipang nênggih namanipun
Suradimênggala
salamine muring-muring
lêlungguhe têka kèh kang lagi têka

laminipun Tumênggung Natapurèku
sakadange ika
ingkang dadi mungsuh sami
mêngko têluk têka antuk sawah kathah

jamakipun akèha sawahe ingsun
dadya aputusan
mring ratu ibu narpati
nuwun tulung umatur mring putra nata

sabinipun Natapura kawan èwu
sèwu kang dèn longa
wuwuha lungguhirèki
rong èwu Tumênggung Suradimênggala

ya ta wau nênggih kangjêng ratu ibu
kacangkol tyasira
dene ingkang abdi lami
padha-padha punggawa milu bêbakal

Ki Tumênggung Suradimênggala iku
abagus agagah
tur prawira ing ngajurit
dadya dhangan Ratu Ibu karya surat

suratipun kang katur ing putra prabu
nuwunakên lênggah
wuwuha lalênggahnèki
rong èwu Tumênggung Suradimênggala

suratipun lumaksana kangjêng ratu
sapraptaning Tambar
surat katur ing narpati
saking ibu wus tinampan tinupiksa

têmbungipun kang ibu ngaturi pemut
abdine kang lawas
punggawa tanapi mantri
sampun kongsi inggih nandhang kasusahan

pun Tumênggung Suradimênggala iku
bênêr panyuwunnya
awuwuha sèwu malih
dèn longêna lêlungguhe Natapura

prandenipun isih kantun tigang èwu
gih pun Natapura
sang nata dèn èngêt ugi
inggih pun Tumênggung Suradimênggala

pra tumênggung sami cablèk-cablèk lêmut
yèn darbe panêdha
sapatute dèn turuti
sampun kongsi ing tyas manggih kasusahan

sawusipun maos srat sang nata jêtung
nimbali Mas Rôngga
lawan Kaji Tapsirudin
katigane Kyai Ngabèi Dul Jalal

katiga wus prapta ngarsanira prabu
Mas Rôngga nguncalan
sêrat winaos tumuli
wusnya têlas Mas Rôngga anênggak waspa

kang cinipta tiwasing sariranipun
pisahe kalawan
Jadirja Suryanagari
ing sabarang prakara tan bisa ngangkat

suratipun lajêng sinungakên wau
Ngabèi Dul Jalal
lawan Kaji Tapsirudin
pan winaos sang nata asru ngandika

lah ta iku pikire wong apa iku
nora rêrêmbugan
Rôngga kalawan sirèki
apa dene têtarènan mring wong tuwa

bênêripun sun nyêdhakkên wong tuwèku
ya Si Ngabdul Jalal
iku lungsuran bupati
Ki Tumênggung Wirasastra Nagri Dêmak

yêkti patut dèn saba anjaluk tutur
barkate wong tuwa
kacèk wêwekane pasthi
wêruh marang alang ujure prakara

kaya iku anjaluk wuwuhe lungguh
nagara ing Jipang
tanpa mata tanpa kuping
apa uwis rata kabèh tanah Jawa

dênê besuk yèn wus bêdhah Surèngkewuh
iya kêna uga
duwe panjaluk ngarani
ing samêngko sayêktine dudu beka

apan iku dudu wit ing karsaningsun
Adhi Singasêkar
panuwune marang mami
aprakara iya prakara ing Jipang

nyaosakên paranakaning Mataun
ginawe dandanan
iku karêpe si adhi
ujar bênêr ya sun turut kewala

dênê besuk yèn tiwasa karsaningsun
abêr ing ngayuda
yêkti sun pundhut pribadi
sun salini êndi kang bêcik karyanya

pasthi kono panggonan panjunjungingsun
ing mêngko kaya pa
lagi arungan ing kardi
apan uwis wong sèwu miji maringwang

iku ingsun ya uwis nama sêkuthu
pan nagari Jipang
sun srahakên mring si adhi
lagi ingsun pacak manggalaning aprang

sun paringi pawitan ing Jipang iku
sun long sèwu iya
lungguhe sangunirèki
dhèwèke Tumênggung Suradimênggala

lamun iku kurang upacaranipun
kaprabon punggawa
kurange busananèki
nênuwuna mring ibu iya prayoga

jaluk lungguh ing nagara Jipang iku
iku tan kagungan
ingkang duwe iya mami
lagi ewuh ing mêngko nagara Jipang

kang sun tuduh kasenapatèn prang pupuh
Dhimas Singasêkar
ing Jipang dadi wêwinih
wiwitaning mêmangun asmarèng laga

sang nata ngandika malih
marang Ngabèi Dul Jalal
hèh Dul Jalal paran kuwe
paukumane ambeka
ngêruwêdi prakara
ingkang kaya si tumênggung
iya Suradimênggala

Ki Ngabdul Jalal wotsari
pukulun sumanggèng karsa
yèn katrapa ing lêpate
sawêg sapisan punika
kenging ugi ngantosan
campur pênêd pun tumênggung
nênggih Suradimênggala

yèn kapuntêna utami
iya padha tuturana
dènnya abangêt lupute
aja mindhoni prakara
kang nora kabênêran
sang nata nimbali jagul
ing pawon kalih wus prapta

nanging bêbêkêl tinampik
sang nata alon ngandika
kabêcikên bêkêl kuwe
misih padha kêkêrisan
padha wuda bêbêdnya
golèka sikêp kang punuk
kang bêbêd bagor momohan

kang sabuk dêbog sasuwir
tan adangu nulya prapta
sikêp bêbêt bagor amoh
sami susun punukira
kinon ikêt siladan
sang nata ngandika asru
padha mêtua paseban

lan sira undhanga aglis
kang pra dipati aseba
Si Suradimênggalane
timbalana mring paseban
katri sarêng mêdalnya
ngundhangan kang pra tumênggung
sadaya kang sami prapta

ya ta wau sri bupati
amuruk sikêp kalihnya
ingkang kinon dhawuhake
marang Suradimênggala
dangu pamulangira
kinèn bêkta aritipun
gêgaman kang sinangkêlang

sigra sikêp kalih mijil
kang pra dipati wus aglar
angadêg sarwi têtakèn
pundi Suradimênggala
tumênggung sèwu Jipang
sigra wontên mantri tuduh
gih punika ngarêp dika

sigra sami malangkêrik
anjêlèh dènira ngucap
dubilah bagus rupane
patut dadia sêntana
sêdhêng yèn kêmlungkunga
kaya bêcik pêrangipun
hèh Ki Suradimênggala

timbalane sri bupati
sira njaluk wuwuh sawah
iya bumi Jipang manèh
alah si sèwu kewala
iya bumi ing Jipang
alapên kang wolung èwu
aja tanggung babar pisan

nuli mangkata pribadi
angambil nagara Jipang
nanging iku kang aduwe
ingkang rayi Sri Narendra
Pangeran Prabu Jaka
pinaringkên mring sang prabu
kang rayi sarta pinacak

kasenapatèn ing jurit
ngrêbat pasisir bang wetan
samêngko Tuban ênggone
Pangran Arya Prabu Jaka
tundhungên gêntènana
têkanta jêjulukipun
pèkên anggonên wasisan

Suradimênggala nangis
bupati môncanagara
pra samya gumujêng kabèh
para Bupati Mataram
tumut jêtung sadaya
dadya ngrêkêd gujêngipun
punggawa môncanagara

nanging maksih ting cêkikik
mulat wau solahira
sikêp ingkang dhawuhake
solahe ladak kumêthak
ikêtipun siladan
agung nyikut aritipun
dhawuhe anyêntak-nyêntak

paran ta aturirèki
hèh Ki Suradimênggala
pijêr mrêbês mili bae
lah maune kaya ngapa
dene ta kaluputan
jamak nalaring tumênggung
pasthi gêgambèn ing nalar

nganggo nalar mata kuping
ngrungokna andêdêlênga
wêruh ing môngsakalane
apa sun gêntènisira
nanging badhê dêlajat
sikêp dadia tumênggung
pasthi rêngkaning nagara

hèh Suradimênggalèki
yèn tumênggung kaya sira
abêcik sikêp atine
ilok wêruh ing ukara
hèh sira Dimênggala
pan sira iku tumênggung
mamak nora wruh ukara

iya patut dèn jêjuwing
tumênggung kang kaya sira
dene wus sèwu lungguhe
pilihan nagara Jipang
tur kang êloh kewala
kurange prabot tumênggung
pan maksih saking sang nata

durung tinungge sirèki
tinuduh bêdhah nagara
byung-êbyung tumênggung akèh
iya durung papak sira
kaya katri punggawa
Radèn Suryanagarèku
Mas Rôngga lan Jayadirja

katri bupati ngêntasi
kang tate bêdhah nagara
ya katêlu parandene
nora mamak kaya sira
wus têlas kang timbalan
sikêp mangkat sarwi ngêntut
ngêdên mak brut sarwi kesah

gumêdêr kang pra dipati
gujênge ambata rêbah
nging môncanagara bae
kang pra Dipati Mataram
sami jêtung kewala
sikêp praptèng ngarsa prabu
umatur sasolahira

mangkana ing lami-lami
wau Suradimênggala
tulus kalantur pikire
dènnya sangêt kawirangan
wus sarêng takdiring Hyang
owahe apuranipun
Sri Bupati Kabanaran

sigra dènira anuding
utusan amawi surat
mring Surabaya badhene
nora wruh yèn Surabaya
wus nungkul kabatinan
dutane jujug Mataun
kang tugur ing Surabaya

yèn tinampana anuli
minggat marang Surabaya
anggawa saprajurite
kalih bêlah kêkapalan
kalih atus kang dharat
nanging Tumênggung Mataun
tan purun angaturana

nênggih marang Senapati
Panêmbahan Cakraningrat
anganggêp gorohan bae
jinaganan apragalba
kaya pa yèn têmêna
Suradimênggala iku
ing nguni panèkêt desa

Suradiwangsa namèki
mangkya kinarya punggawa
lêlungguh sèwu samya lèh
pêpilihan nagri Jipang
wijil panèkêt desa
ing mangke nama Tumênggung
Suradimênggala Jipang

mila tan kandêl sayêkti
wau kalihe kang duta
dalu nasak wana gêdhe
nuju wana jinaganan
mring wonge Ki Dipatya
Cêbolang kang baris ngayun
Cêbolang manggalaning prang

kawênangan dèn cêkêli
wonge Suradimênggala
katri lir pandung lampahe
wus kacêkêl dhinèdhèlan
layangira kacandhak
enjinge anulya katur
marang Dipati Cêbolang

sigra dènira lumaris
marang pakuwon Karanggan
ngaturkên mratelakake
yèn wadyanira pangarsa
antuk srat lan bêbandan
Mas Rôngga miyarsa ngungun
sami sinimpên kewala

rêmbag lawan Ki Dipati
Cêbolang marang Mas Rôngga
sami nasabi lupute
nanging Suradimênggala
kêju tan purun seba
korèngên pawadanipun
tan kêmit tan seba-seba

dinangu sakitirèki
Gandhèk Radèn Martaduta
korènge mung sakêdhêle
nora patut yèn dadia
mudhokakên paseban
sang nata kalangkung bêndu
bedane wong anèng praja

pabarisan akèh pikir
ya Si Suradimênggala
têka mêngkono budine
kaya wong tas antuk guna
mudhokakên paseban
dukane kalantur-lantur
rêmbêse pratingkahira

lamun carakanirèki
nênggih Suradimênggala
mring Surabaya lampahe
nèng wana dalu konangan
marang bala pangarsa
cinêkêl mring wadyanipun
sira Dipati Cêbolang

dadya samya prih nasabi
Mas Rôngga lawan Cêbolang
sampun pinundhut surate
katupiksa mring narendra
langkung bramantyanira
supe lamun wau-wau
wus dhawuh kang pangandika

tan kêna mêtokkên gêtih
bupatine kawan wêlas
kang milu bêbakal kabèh
mênangi kala Pagêbang
miwah Pamajakawal
ing punika gênging bêndu
kalingan sampun dilalah

cinêpêng wus dèn lunasi
sira Suradimênggala
sami angungun kancane
wiwit prihatin sadaya
tan ana kang wania
umatur pratelanipun
yèn bupati kawan wêlas

dhawuh pait ingkang gêtih
Mas Rôngga Wirasêtika
kadhèwèkên jrih kemawon
mangkana kang tuwa-tuwa
iki lamun anaa
Radèn Suryanagarèku
nora mangkene karsanya

lamun punggawa wus dadi
dandanan barang rinêmbag
pikir kang padha rujuke
aja na pinisah-pisah
lamun iku pisaha
buwang dandanan satuhu
yêkti ngêngêmbangi tiwas

anèng Kabanaran nguni
kang nglurugi mungsuh kathah
nanging katri punggawane
Dipati Suryanagara
Rôngga Wirasêtika
Tumênggung Jayadirjèku
katri punggawa dandanan

sabarang ingkang pinikir
sang nata anut kewala
yèn sampun rêmpêk pikire
Dipati Suryanagara
Tumênggung Jayadirja
Mas Rôngga katiganipun
dadi barang tinindakan

pisahe punggawa katri
kari sawiji Mas Rôngga
tuna barang pamikire
mung ajrih kalong kanthinya
dadya nir ing prawira
yèn darbêa karsa dudu
tan wontên purun malanga

anane punggawa katri
ingkang sami purun malang
milaris barang karsane
punika kêkês sadaya
mila mangkin andadra
agung karsa tanpa arus
tan mawi catur pariksa

lagi ature wong siji
sanadyan loro têlua
kaparêng padha sêngite
gêmbul ngangkahkên wadulan
têka banjur ginêga
akirang pulatanipun
kalamun panggawe ala

kudu gêmêt kudu titi
yèn ana atur wadulan
nora sah wong nênêm bae
wong pitu wolu sadasa
sanadyan mêngkonoa
binobot wêwatakipun
aja age nunggu ujar

wajib mariksa pribadi
amrih sah tibèng kêkumah
kalamun nora mêngkono
kaya Suradimênggala
sêdya sinêlabana
mring kancane pra tumênggung
prandene nêmahi lunas

mangkana sri narapati
mèh bêdhah lêlakon giwar
saking tipis têtaline
para gusti juru wedang
Bok Suthup namanira
bojon pinilih rumuhun
nanging lakinira minggat

tiyang saking Surawèsthi
Pulangrêsmi namanira
mulih mring Surabayane
mangkya suwitèng Cêbolang
pan bêndarane lama
kinarya lêlurahipun
prajurit ing Surabaya

ing mangke Sang Adipati
Cêbolang sowan sang nata
Pulangrêsmi taksih dhèrèk
dadya Bok Suthup punika
asring manggihi marang
Pulangrêsmi lakinipun
mring pondhokan Surabaya

kawênangan dèn lunasi
sangsaya kêkês sadaya
wau sang nata budhale
saking dènnya baris Tambar
Rabingulakir wulan
asarêng kala sinambut
kadhaton ing Surakarta

lêlarèn pinagêr siti
nênggih pagêr buminira
têpung loji lawan bètèng
ing Rabingulakir wulan
taun êje sêmana
anunggil sangkalanipun
saptèsthi angrasa tunggal

ing Dhukut wuku marêngi
wau Natèng Kabanaran
ing marga tan kawiraos
mundur praptèng Pranaraga
enggar kang wadyabala
rawuh pêndhak enjingipun
miyos siniwèng ing bala

mêmacak para Dipati
Madiun ingkang kinarya
nênggih anake kang anom
Pangeran Mangkudipura
Radèn Purwanagara
linajêng jêjulukipun
Pangeran Purwanagara

ing Jipang sèwu kinardi
kadang Suradimênggala
anggêntèni lêlakone
nama Suradimênggala
wontên caraka prapta
srat saking kang putra katur
Dipati Mangkunagara

bêbukanê tur udani
kalamun wau kang Paman
Pangran Adiwijayane
seda kasambut ing aprang
mêngsah Kapitan Kulman
nèng Kaliabu prangipun
sawêg mondhok tinututan

nunggil Rajèng Pakungwati
duk sami cucul turôngga
mêngsah puniku praptane
pun Paman Adiwijaya
inggih sawêg asiram
mungsuh prapta lajêng nubruk
mila tan sagêd kiwula

Sang Aprabu Pakungwati
ngamuk tulung ing ngayuda
dèrèng pêpak prajurite
mila pamuke katulak
rencange kathah pêjah
lan malihipun pukulun
kawula atur uninga

inggih dhatêng padukaji
pun Tumênggung Wiranata
lan pun Ranadiningrate
kesah wus tilar ing Sala
bêkti malih paduka
ingkang dados kesahipun
saking Paman Buminata

bojone dipun rusuhi
mila botên angsal manah
samangke sangêt tobate
dhumatêng paduka nata
miwah dhatêng kawula
kula sumôngga pukulun
ing karsa tuwan sri nata

wau kalane miyarsa
sang nata raosing tulis
surat kang saking Pangeran
Mangkunagara Dipati
nimbali pra dipati
para mantri praptèng ngayun
wus praptèng ngarsa nata
wong Suranata pinilih
ngandika pan sarwi anênggak kang waspa

anak putu wruhanira
mila padha sun timbali
Kakang Mas Adiwijaya
seda kasambut ing jurit
nèng Kaliabu goning
yuda lan Si Kulman iku
duk lagi pamondhokan
kuda lagya dèn cuculi
angênginthil mungsuhe kasêlak prapta

nora kongsi antuk bela
si adhi ing Pakungwati
angamuk-amuk katulak
prajurite kèh ngêmasi
mila ta dèn kêkinthil
mungsuhe saunduripun
sarwi marêbês waspa
kang wadya duk amiyarsi
gumarênggêng pangungune wadya kathah

pating salênggruk kang wadya
akathah kang sami nangis
sang nata malih ngandika
sajatine ingsun iki
pan iya ora pati
gêgêtun ing sedanipun
dene abêring aprang
sok pisaha tanpa kardi
lan patine Si Tumênggung Jayadirja

gêgêtun Si Jayadirja
sedane kakang mas iki
yèn prakara ing ngayuda
ilang bauningsun kering
patine Jadirjèki
nanging sun rasa ing kalbu
tan duwe kadang tuwa
kang kering ing tanahJawi
pan ing kono tyas ingsun kadya winêjak

tinunggu ing kadang tuwa
aja kudu milu jurit
kacèk antêpe tyas ingwang
upamane Cundhamani
ya ta kang wadya malih
angot kang pating salênggruk
kondur wau sang nata
cinarita madya sasi
datan antuk dhahar nendra naradipa

yèn dalu akêkayalan
awiyar ing Pranaragi
kêbon wanan sang dipatya
sang nata angikis latri
agung dènnya gung nangis
tanpa rowang lamun dalu
anjajah pakêbonan
uyang sariranirèki
datan kêna narendra siniwèng wadya

akarya tarub balarak
munggèng soring nagasari
dèrèng karsa yèn kundura
ri wusnya samadya sasi
wit lêjar tyasiraji
kundurira sang aprabu
lajêng dènnya parentah
ngundhangkên santri kang ngaji
sabên dalu atusan binuja uga

ênjing sang nata sineba
wijiling pasowan jawi
aglar satriya punggawa
pramônca prawira mantri
miwah sagung prajurit
mantri prameya pianjur
sang nata angandika
marang sagung pra dipati
hèh sakèhe Bupati Pajang Mataram

padha sun lilani sira
mulih mring Pajang Matawis
nanging aja bêbarêngan
êlêta sapuluh wêngi
wong Pajang andhingini
wong Mataram kari pungkur
yèn besuk arang udan
dèn padha enggalan bali
angsah ingsun ambêdhah ing Surabaya

dene kang tunggu maring wang
ngamunga kang pra dipati
môncanagarasadaya
mung putra santana kari
sandika pra dipati
malih ngandika sang prabu
Tumênggung Sindusasra
sira akaryaa tulis
angsul-angsul marang Si Mangkunagara

lan malih kang saprakara
sedane kakang mas iki
uwis padha amupusa
iya wus takdiring Widi
aja na kang prihatin
mring ajal wêwatêsipun
anungkulakên iya
ing pakarya mangun jurit
kapindhone pan iya parentah ingwang

Si Tumênggung Wiranata
iya dèn ulihna maning
lungguh bupati pangarsa
aja owah kaya dhingin
iya amung sawiji
Ranadiningrat sun pundhut
praptaa Pranaraga
surat dadya sinung aglis
mring dutane Pangeran Mangkunagara

caraka pamit umêsat
kunêng gantya kang winarni
dêlèr gêlak dutanira
mring Pangran Mangkunagari
kathah dènnya kêkirim
amrih sagêd pisahipun
pangeran lan kang rama
duta dêlèr wanti-wanti
ing sêmune kadi ta anganggo japa

kadya sela saupama
Pangran Mangkunagarèki
agung pinocok ing waja
lami-lami têmah gigrig
budhal saking Matawis
Têgal Bayêm ngetanipun
kèndêl ing Pajagalan
alami sawêg anganti
pra dipati kang têksih ajêng-ajêngan

agunêm nèng Pajagalan
Pangran Mangkunagarèki
kasaru dutane prapta
ingkang saking Pranaragi
sêrat katur ing gusti
saking rama sang aprabu
tinampan tinupiksa
wusnya tarimanirèki
dènnya atur uninga sedaning raka

kaping kalih pêparentah
Tumênggung Wiranatèki
muliha karyane lama
dadi bupati pangarsi
amung punggawa siji
Ranadiningrat pinundhut
praptaa Pranaraga
pangeran aniti-niti
pandangune solah tingkahe kang rama

yèn wus prapta Pranaraga
badhene kang pra dipati
sami kalilan mantuka
Bupati Pajang Matawis
sawingking kula gusti
pra dipati budhalipun
inggih benjang katiga
ingandikan wangsul malih
nutugakên karsa gêcak Surabaya

ing Madiun pêjahira
Pangran Mangkudipurèki
mangke Rahadèn Sumbarja
sampun pinacak bupati
nanging namaning maksih
Pangran Purwanagarèku
pangeran angandika
têka mêngkono kiyai
sabênêre iya anak kang atuwa

Si Tumênggung Ranadirja
iya ing Magêtan iki
dene kang anom dadia
iya Magêtan prayogi
anulya dèn timbali
Tumênggung Sumadirjèku
lawan Ranadipura
Kudanawarsa wus prapti
pangulune Ki Iman wus tinimbalan

sadaya wus sami prapta
lan sadasa mantri miji
pangeran alon ngandika
hèh Sumadirja sirèki
tanpa gawe ing mangkin
gonira milu maringsun
ramanira kang pêjah
Madiun wus dèn tanduri
kang pinacak arinira Si Sumbarja

dene ta ing lakonira
iya karsaning kiyai
ginawakakên maringwang
tinuduh amangun jurit
mêngko bapane mati
têka kang anom tinandur
anyilikakên manah
kiyai ngowah-owahi
iya kaya lunase Tumênggung Jipang

sadosane tinimbanga
durung sumurupa yêkti
ya Si Suradimênggala
têka nora na tinolih
bature mangan kunci
mangan lo anèng wanagung
liwat mèlu kangèlan
lara pati dèn labuhi
Si Tumênggung Suradimênggala Jipang

iya ing mêngko sok wonga
gêlêm milu mring kiyai
ugêr wus sugih jajahan
nguni bêbakali yêkti
dèn bêbujung Kumpêni
têlusupan jurang gunung
ing pirang-pirang wulan
mung amangan dhangkèl kunci
nora ginggang ya Si Suradimênggala

bêsono-bêsono iya
saking tan ngrasa sayêkti
kalamun dadia cacad
têka nora dèn maklumi
wus jamakê wong cilik
sathithik dêduganipun
Iman matur anêmbah
lamun makatên ramaji
botên eca kang kocap ing dalêm Kitab

lamun panjênêngan nata
inggih angowah-owahi
lamat suda kang dêrajat
pangeran mèsêm ing mangkin
pangandikanya malih
Ranadiningrat sirèku
pinundhut ing sang nata
ngandikan mring Pranaragi
nêmbah matur Tumênggung Ranadiningrat

pukulun ajrih kawula
manawi dipun pêjahi
pangeran gumujêng latah
lah Kudanawarsa iki
wong siji kang nêmahi
kang akèh gêmpal tyasipun
jêr Suradimênggala
tunggale padha prajanji
laralapa sisip kêdhik pinêjahan

wongê kabèh kêkês padha
pêpitune kang sawiji
ya Si Suradimênggala
pan iku kancane lami
sapa kang manastèni
ngugung wong patbêlas iku
punggawa laralapa
mêngko kabèh pasthi elik
sapatine ya Si Suradimênggala

têtela kaca bênggala
mangkana tinundhung sami
payo padha makuwona
bubar sagung pra dipati
miwah pra mantri miji
mangkana ing dalunipun
miji papat ngandikan
lawan pêngulunirèki
kanêmira Tumênggung Kudanawarsa

sami munggèng ngarsanira
pangeran nyaoskên pikir
dènira arsa magêla
Kudanawarsa turnèki
dhuh anggèr kadipundi
sawêg inggih bekanipun
gusti rama paduka
adarbe karsa pribadi
inggih dene dèrèng radin tanah Jawah

nanging ta sadasa-dasa
inggih pinupus ing batin
awon kocapa ing liyan
binêtahakên utami
pangeran ngandikaris
yèn aja bêtaha ingsun
dhingin mula wus congkrah
jêr kêbangêtên kiyai
tômpa matêng mêntah-mêntah kinalêthak

Tumênggung Kudanawarsa
aturira ngasih-asih
gusti paran kinarsakna
pikir kang botên prayogi
saru ing tanah Jawi
lan paduka putra sêpuh
tur paman maratuwa
inggih ing don kadipundi
angandika Pangeran Mangkunagara

lah iya Kudanawarsa
yèn ingsun maksih anunggil
mati ngênês balaningwang
nora bisa anglakoni
pangulune nambungi
tur sêmbah alon umatur
dhuh gusti makatêna
pundi kang botên kadugi
sakarsane inggih rama jêngandika

inggih ngaturana surat
ing rama tuwan sang aji
tuwan darbea panêdha
yèn botên dipun sagahi
punika sêdhêng purik
pangeran ngandikanipun
yèn ingsun mangkonoa
pasthi nuli dèn timbali
karsaningsun aja kongsi tinimbalan

yèn ingsun tinimbalana
yèn nora lumaku wêdi
witning ingsun lumakua
kapriye polahku benjing
ingsun katêmu wêdi
lagi mêngkono tyas ingsun
êmbuh apa kang mawa
wêdiku kapati-pati
lumuh têmên ingsun iki katêmua

bênêr apa kang angucap
kudu karusakan mami
puluh-puluh ingsun têmah
dadi mati dadi urip
lan kapindhone mami
ngaurip tiwas kalangkung
layone kangjêng rama
tan kêna nunggal Magiri
kaya ingsun kajaba trahing Mataram

iki dêlèr ing Samarang
ngajak bêcik sun langgati
dene ta apamrih ingwang
mung layone rama mami
sok kumpula Magiri
amung iku amrih ingsun
tan ana sêdya liya
mung layone bapa mami
sok kumpula iya ana gunung Mêrak

yèn nora sun langgatana
luput ing pangarah mami
layone wong tuwan ingwang
pan dhingin sanggup kiyai
karsa amratikêli
marang Kumpêni amundhut
layone ingkang raka
nora jêbul malah mangkin
lamun nora ingsun dhewe ingkang molah

dene kiyai ing benjang
bangêt dêduka mring mami
kongsi amukul maring wang
dêlèr sanggup anulungi
wus mantêp pikir mami
Kudanawarsa umatur
nanging ta dipun samar
mawia rèrèh sakêdhik
rama tuwan wong agung sumbagèng jagat

aguna tur aprawira
wêweka sudibyèng wèsthi
Ki Iman nambungi sabda
inggih sayêktos sang aji
wong agung amupugi
ing aguna kasap lêmbut
prakosa môndrawignya
têtêp prawira ngajurit
nanging mangke wêwatak sagêde owah

inggih dene sagêd nglunas
punggawane kang wus janji
barênga sapêjah gêsang
laralapa dèn labuhi
lagi sisip sakêdhik
têka nora ana ketung
pratôndha bakal tiwas
têka kolu anglunasi
mring Tumênggung Suradimênggala Jipang

