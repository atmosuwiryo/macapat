Ingkang sinung wuwus Sèh Mangunarsèku
tumungkul nor sabda
botên makatên kiyai
amung rèhning nambung samya raraosan

Yêktosipun cêgah makatên anggunggung
nangèkkên bêdêngah
takabur anggêmpur yêkti
datan misil anggêgêmpalkên tyas tama

Pan gumuyu Kyadimuncar sarya muwus
jêbèng kasinggihan
kang kadya dera ingangling
manira sring katêgor kanoran driya

Sakalangkung sukur manira ing kalbu
malih angandika
suwawi sami lumaris
sampun sêdhêng raryyan ngasokakên lampah

Sadaya wus rumojong ing karsanipun
dan sami umangkat
waela ngawirya santri
manjat nètèr iringe calangap jurang

Lon lumaku têkèng irahing lulungur
marwèng palêngkèhan
munggah tumurun linaris
lêbak pundhung sinrang myangmarga kang lêmpar

Lampahipun anusup galagah rayung
pangalang-alangan
lêpas dènnira lumaris
tan arsa so andarung onjotanira

Wancinipun kang surya wus pidak pitu
dungkap waktu Ngasar
anitik tan ana bêlik
samya ngulat-ulat toya turut marga

Maksih laju têrkadhang dènnya lumaku
kèh papagannira
ing wong dagang lan priyayi
wong ngèbèr myang Kalang-odhèg gêgilingan

Cènangipun tinabuh pating carênung
gêndhinge Kêcomang
kalange lanang nyindhèni
mêlang-mêlung aba marong aku lena

Mèsêm dulu Jayèngraga duk andulu
kalang kang cènangan
anèng nginggilinganèki
asasmita marang Kae Cariksutra

Tampèng sêmu Ki Cariksutra gumuyu
ngling sarwi lumampah
nimpangi kalang anggili
gih punika adate Kalang-odhègan

Bonange mung papat wong ro kang anabuh
sawontêne nêmbang
kang anèng ngriku anggiling
kathah kêdhik sadayanya dhudhan-dhudhan

Bojonipun pan tinilar anèng dhusun
anênggani gaga
têgal pasabinannèki
dènnya panèn anêbas siti irêngan

Kang saungsum kalih ungsum tigang ungsum
sêmangsaning jênar
pantune dipun-purugi
apapanèn ngiras marang bojonira

Yèn na payu nguyangakên parinipun
bojone tinilar
wênèyan kewala pari
lamun anak-anak amêdali lanang

Lamun sampun agêng bobocahanipun
binêkta bapaknya
odhèg marang pundi-pundi
sadarbèknya sinimpên anèng odhègan

Lamun sunu pawèstri tan pinilalu
sinungkên byangira
bapake tan andarbèni
èstri mèlu biyung lanang mèlu bapa

Pan wus ungkur-ungkuran ingkang lumaku
mangkana dangunya
dènnirojar turut margi
Jayèngraga inggih-inggih aturira

Lampahipun sarwi ngulat-ulat ranu
nulya manggih toya
kalya lit ilinya wêning
kali Garêswangkit têlêng wana Kamal

Gya tumurun nabrang kali watês dhêngkul
raryyan patètèran
kang simpar kumlasa radin
dènnya samya mrih sêmbahyang waktu Ngasar

Mèt toyastu kadas wus sadayanipun
amimilih papan
pasimparan kang asuci
wusnya manggya nulya samya salat Ngasar

Ngangkat parlu andadèkkên niyatipun
purnaning panêmbah
Ke Adimuncar ngimami
wus antara tartib tumaninahira

Akiripun tahyat asalam bakda wus
sampurna salirnya
pupuji myang donga dhikir
nulya samya sêsalaman sadayanya

Èstri julu ngasokkên angganya rupuh
kang para waela
pêpêtêk pada pribadi
ingkang lagya udud miwah amumucang

Alon muwus Ki Adimuncar tannya rum
marang santrinira
hèh Samurca alas iki
apa iya siwêre têlênge Kamal

Santrinipun umatur inggih puniku
pan ing wana Kamal
watêse lèpèn punika
sapangalèr sapangetan wana Kamal

Têlêngipun pan inggih ngajêng punika
wasta wana Kakas
mila ing lampah puniki
kêdhik ragi kalajêng mring pangalapan

Lêrêsipun animpang ing ngriku wau
wrêksa sol ngrêbatang
nimpang ngetan jog Panjaring
nadyan gênêng botên acakêt padesan

Lamun wangsul sampun têbih kang kêbanjur
Kyadimuncar mojar
kang ora-ora dèra-ngling
lah ora wus ya marga kiye kewala

Puluh-puluh thithik katanggungan laku
kadalon nèng wana
tan ana dhukuh kaèksi
wus bêgjane kudu kadalon nèng wana

Malih muwus mring para ri putranipun
yayi Arsèngdriya
kadi-punêndi puniki
rèhning wanci surya wus ngakiring Ngasar

Paran laju punapa kèndêla dalu
nèng ngriki kewala
kang masthi amanggih warih
yèn lajuwa manawa tan ana toya

Karya wulu yèn pot Mahrib Ngisanipun
Arsèngbudi turnya
lêrês karsanta kiyai
wa-samantên ing ngriku rêmbaging kathah

Nambung wuwus sira Ki Cariksutrèku
kula nut sumangga
laju nadyan kèndêl ngriki
Kae Malangkarsa nambungi wacana

Lêrêsipun kang dadya ing karsanipun
Ki Sèh Mangunarsa
sinasmitan angling aris
lamun parêng ing karsa laju lumampah

Prandenipun maksih siyang wancinipun
lamun wontên papan
ingkang amênggêr sakêdhik
ngaulatan yèn ta amanggiha toya

Duk myarsa tur Ki Adimuncar lingnya rum
rumojonging putra
lah ênggèh têka priyogi
lah suwawi sapakantuking lumampah

Nulya laju manjat papèrènganipun
pagrênganing wana
ing Kamal ingkang awingit
Selakakas tatêlênge wana Kamal

Anut lungur ngancas pamênggêranipun
wrêksa yom angayang
trênggulung jambon kusambi
pilang laban maromangir katimaha

Waru sênu sengon plasa walikukun
pagrumbulan wana
pakêtêban langkung wêrit
wrêksa gung grêng tan mobah dening maruta

Lampahipun têkèng patêlênganipun
wana Salakakas
angkêre amartandhani
mawa ganda langkung rum amrik angambar

Yata wau lampahe amanggih ranu
lir arga patapan
sangkêp lir sinari-sari
kayu uni andong-bang patramênggala

Cêpaka-ndul argulo mêlathi mênur
bakung puspanyidra
kumuning lan nagasari
anggrèk-wulan sikatan pacar-we noja

Kalak gadhung kang suka angsana tanjung
pakucuran tirta
bêbêngane binotrawi
dening sela rimbag kosok pan pinrada

Lining ranu lumawan mring sor sumêmbur
nranging pandhan rangkang
andhodhèng pudhak sisili
ngèngêl kêngêl kadya dyah kèsisan sinjang

Kang maênu laju tumama ing ngriku
Kamal Calakakas
puniku sajatinèki
pangrasa-manira Dwija Kiliraja

Kadang sêpuh-ira Prabu Kêlatbau
sang Pandhita-rara
nèng Wanantaka mimidik
ing mangkya wus nèluman tan kawistara

Kang atunggu tilas panambutanipun
patarukan dadya
pakêkêsaning mong sami
ing satêlêng kêndhênge tan kambah janma

Kang mahahyun prapta titirah ing Pandhung
non sela lirang bang
raryyan samya tata linggih
wanci suryandhap tumuntung ing purwarga

Samya ngungun mulat parèrèyanipun
langkung sri kawuryan
sari sarya-njrah ing siti
amrikira raras rinêsmèn maruta

Linging kalbu Ki Adimuncar angungun
dènnya myat pataman
anèng madyaning wanadri
mangsa ra-a iya jêbèng Mangunarsa

Wijilipun mangunah kèlokanipun
karya pangrasaman
tustha papaning ngabêkti
ingkang sela gilang sumayana rêta

Sri dinulu babanjaran sarwa santun
pranyata wus bisa
ngatokkên pangunahnèki
lêlewane janma tama kang minulya

Yata wau ing wanci Hyang Surya surup
anggraning ngancala
layunging arka nirati
ing akasa asilak ujwala jênar

Tan adangu wontên jalma prapti ngriku
jalwèstri akathah
limangpuluh winitawis
tan gagawa kabèh alêgèh kewala

Samya matur marang ingkang samya rawuh
kawula punika
andhèrèk sipêng ing ngriki
lan sadaya inggih sabatèh kewala

Amlas-ayun tumut nukêri sadalu
Kae Adimuncar
nauri manira iki
wong anamar wontên ing satêngah wana

Sira kudu mèlu anginêp gyaningsun
wong padha nèng wana
aywa gawe mutawatir
ngalumpuka sabatèhira priyangga

Alon matur ngangkah punapa sadalu
Monthèl nambung ujar
sampun dika ngudi-udi
tan prayoga momor-sambu anèng têba

Yèn ngrikayun nginêp gih kewala ngriku
sadhengah ajêmbar
aywa wor saênggèn ngriki
Ki Sèh Mangunarsa alon angandika

Aywa sêndhu sira Monthèl mring wong kudu
awor panginêpan
wong padha sêdya basuki
lagi sihe padha krana Lah kewala

Samya sukur sadaya tan walang-kalbu
jatine kang prapta
samya gadhungan wanadri
sima mulih marang pakêkêsannira

Sira wau Ki Adimuncar amuwus
lah suwawi marang
pahèran mèt toyastuti
sêdhêng waktu Mahrib utama kang awal

Sadaya wus maring patirtan awulu
myang para waela
wusira samya susuci
amimilih papan kang sami asimpar

Anèng watu wangsul sadayanira wus
mring gyan kumalasa
samya mrih waktu Mahêrib
trap makêna ambabar sêbe musêla

Ngangkat waktu sunat sadayanira wus
Ki Sèh Mangunarsa
cinaran majêng ngimami
tan lênggana tamat ngangkat parlunira

Kasdu takrul takyin wus kamot ing kalbu
anjênêngkên niyat
ikram mikrat munajati
tubadile gumanti jênênging salat

Ucapipun wus munggah jênênging kalbu
plênging padungkapan
lapal Allahu mring takbir
lir sêblaking pat-upating pècutira

Tan kadulu duk munya jêthoting pêcut
wawangsulanira
tanajul marang ing tarki
tan pinangka tanpa gyan purnaning niyat

Mung mulya gung kewala kanênganipun
ing dalêm antara
wajah ittitahirèki
wawacane sawuse Patekahira

Kulya-ayu ing rakangat awalipun
akiring rêkangat
sawusiing Patekahnèki
surat Idaja-a nasrul kang winaca

Apan uwus tahyat awal akiripun
tartib tumaminah
asalam bakda pupuji
dikir mansud têlung tasbèh maca donga

Wusnya ngumum Surat Bakdiyatanipun
laju Wabinira
nêm rêkangat tri salami
wus paragat wêktu Mahrib têkèng Ngisa

Ajujunun-nakên ing salsilahipun
purna liring sunat
salawat salaman sami
warata wus samya tata palungguhan

Lingira rum Ngi Muncar mring santrinipun
lah akono padha
angagar gaweya gêni
kang liningan gupuh agawe padhiyan

Urub-urub myang kang ngipil-ipil kayu
karya patotoran
padhange gêni andadi
Monthèl angling owêl nora ambêbakar

Yata gugup jalma kang amomor wau
jalwèstri mangarsa
ngaturkên nyamikan sami
wohing pala-gumantung pêndhêm kasimpar

Pisang suluh nangka lan katela jagung
myang timun sêmangka
talês kimpul wi gêmbili
bêndha dhuwêt kêtos katèsmanggis duryan

Aturipun kawula naoskên punjung
nyanyamikan wana
sawontênipun supadi
rêrêmipun mêntas katoran lumampah

Nèng wana gung tan sagêd naoskên sêkul
tuwin lam-ulaman
paduka tan manggih bukti
aming lothung-lothung pala sumapala

Mèsêm dulu Ki Adimuncar angungun
jalma ingkang samya
ngaturkên nyamikanèki
asasmita samya pagut sukèng nala

Linging kalbu yèn tan nyana wong puniku
abisa sidhêkah
nyamikan kathah di-adi
giri-lusi janma tan kêna ingina

Alon muwus ênggèh kisanak kalangkung
apanrimaningwang
miwah sadayanya sami
kabèh sanak sung sidhêkah nyanyamikan

Matur nuwun ingkang liningan sadarum
malih angandika
mring santri kinèn nampani
gya tinampan sinaoskên nèng ngarsa

Sadaya wus ingajangan godhong sêmpu
kang nangka binukak
myang duryan dipun-jujuring
kang kapala-pêndhêm samya binênêman

Pisang suluh kang matêng-wit anèng ngayun
miwah gêgawannya
pribadi kang salong misih
juwadah lan dhèndhèng gêpuk babakaran

Jênang gêndul gêmblong ginodhong nèng ayun
Kae Adimuncar
nyarakkên nyamikannêki
lah suwawi krana Lah rijêki Allah

Pawèhipun kisanak kang wowor-sambu
gupuh kang liningan
angalap sasênêngnèki
pra waela miwah kang para ngawirya

Sakalangkung pikantuk panadhahipun
amirasèng rasa
wusira anutug bukti
sinungakên warata pra santrinira

Atuturuh tuwin nginum we ing kalkun
Kae Adimuncar
pangandikanira aris
pênêdipun kanthi pupuji ing Sukma

Ing wanci wus têngah dalu
samyarsa rahab raratib
makam sahsilah sabaryah
guyêr barjah nakisbandi
suhul jalalah karijah
tubamah kèbri ripangi

Anjununakên pandulu
wirit mujarating dikir
sira Ki Sèh Mangunarsa
kang angimami rawatib
makmum kang para pituwa
tuwin pra waela sami

Santri murid tan na kantun
makmuming gurunirèki
wus ratib masmangal kusna
nulya trap salsilah dikir
nanjihkên mutanakirah
kang sanad kalimah kalih

Nêbut asmaning Hyang Agung
lailaha ilalahi
kalawan panarikira
ubêding isbat tanapi
nganjating mutawasitah
wahdah lan sarikallahi

Dan ilalah ilalahu
kalawan tanajul tarki
nungkapi muka-awiyah
sahidna ngala anpusik
tuhu-tuhu suhulira
guyêr Alah Alah tuwin

Huallah lawan Allahu
la la la la i i i i
haha huhu i i a a
u u i a lulu lili
kalimah sahadat insan
latiping salat sajati

Taspundi kanênganipun
wus tahaim ismungalim
ngalamat kang manjing mêdal
kêsoting napasirèki
panukmaning munasika
anungge ing Sukma jati

Lahêng paguting pandulu
lawan panukmaning uni
woring sih junun istijla
pajumbuhaning kajatin
kajatmikaning panunggal
lêsning kapurbaning Widdhi

Sanalikanira wau
dènnira awirit dhikir
sang Kae Sèh Mangunarsa
Adimuncar Arsèngbudi
Cariksutra Malangkarsa
Anggungrimang Jayèngrêsmi

Kalawan Jayèngragèku
Ni waela Rancangkapti
Turida lan Rarassatya
sawêlas wadon Cênthini
pyuhing tyas panakul-pana
anggulinting lir kayya king

Akantu saujuripun
ingkang amumupit wirit
datan ana amastara
samya sumungku pribadi
pra santri lan kulawarga
lalaju lajon aguling

Saking pasungkêmanipun
wênèh kang banjur angagir
sarwi angorok sênggoran
nutupi aripirèki
ngawirya lan pra waela
kang panaoling Hyang Widdhi

Antaranya tigang-èwu
lêpas layaping pangèksi
wus jumblah padikalira
daim kang umanjing mijil
napas pan datan kêposan
sambunge wangsulanèki

Maring kawèntèhanipun
luwar pananing pandêling
sih nungku ing pasungkêman
samya tapakur ing Widdhi
angirigakên pangiksan
-nira kang wèng-wèng ing kapti

Santri sadaya wus turu
sênggoran pangoroknèki
nutug dangu antaranya
Ki Santri Monthèl ngalilir
dhadhêsêkan lawan macan
nèng wurine adu gigir

Kasorot bêdheyan murub
katon lorènge mêdèni
dinêlêng sadayanira
gyanning wong momor duk wingi
sayêkti jalma gadhungan
nèng pakêkêsanirèki

Ting glêgêr pangorokipun
Ki Monthèl kalangkung ajrih
lon gugah-gugah mring rewang
Ki Basariman atangi
lan Samurca Sêtradrêma
kagyat wong têlu anjêlih

Dadya wong papat angrajuk
anêbut ngudubilahi
lir wong nglindur kagum gila
dhêrodhog angruntuh wêdi
hihu haha hihu hapa
howèng howèng hèhè hihih

Macannya kagyat lumayu
sadaya tan ana kari
sup ring pangalang-alangan
dadya pra samya atangi
ya ana prakara apa
dene anggêmbor kapati

Guguyu kang samya kagum
Ki Sêtradrêma ngêtipris
jawane wong wêngi ika
dudu wong sebaènèki
manus gadhungan alasan
nêmbung nginêp momor guling

Tujune nora ngalêthuk
ngêrêg githok wong aguling
yèn aja sêlak konangan
pasthi yèn arêp ngakali
miji loro kang pinangan
êmbuh lanang wadonnèki

Sadaya sami gumuyu
Ki Monthèl tumut guyoni
kang lagya tapakuring tyas
kawasing dalêm adikir
tan pèpèka ing paningal
tan ngopèni ing sakalir

Wanci wus anggagat bangun
palilahing pajar gidib
bêkti pajununanira
takarub marang Hyang Widdhi
tangi saking pasujudan
purna sasalaman sami

Atata dènnira lungguh
Ki Adimuncar ngling aris
sanak kang padha nunggal gyan
sadayanya anèng ngêndi
Monthèl matur kutawèlan
de tiyang punika wingi

Kang anêmbung wowor dalu
mêksa tan kenging pinênging
yêktose dede manungsa
gadhungan sima wanadri
mèh kirang kêdhik kewala
anglêthuk githoking santri

Kasêlak sami anjêpluk
kagum santri tri atangi
sarêng kagète lan sima
simane sadaya gêndring
mring grumbul pangalang-alang
marma tan wontên kaèksi

Mulih jal kamulanipun
pra ngawirya mèsêm myarsi
Ki Adimuncar ris nabda
tujune samya basuki
tan ana kang anukarta
sumêdya rumêksa sami

Pan sukur samya rahayu
Kyai Muncar angling aris
suwawi sami akadas
sêdhêng wêktuning ngabêkti
wancining ratri wus pajar
dhangan kang samya sinung ling

Marang ing pahèranipun
jalmèstri mèt toyastuti
wusnya wangsul mring pasèlan
nêkani wêktu ngabêkti
wus anjênêngakèn salat
Sèh Mangunarsa ngimami

Andadèkkên niyatipun
mulya wus tan amindhoni
wawacanwusing Patekah
Surat Sujadah inapti
dêg rêkangat sinujudan
wawacan rêkangat akir

Sawusing Patekahipun
Surat Kasar kang ingambil
adêge wus Kinunutan
tumêkèng tahyat kang akir
salam bakda pupujiyan
dikir donga lima bêkti

Wusnya gya asujud takrul
ngakênni salating urip
rumangsa lamun kinarya
kinawulakakên dening
Hyang Kang Murba Amisesa
saliring jagad dumadi

Wus purna panlangsanipun
bêrsih-bêrsihira sukci
alon anjunjung mastaka
angipat takyubanèki
miwah kang para waela
luwar pajununannèki

Nalikanya bakda Subuh
Ke Adimuncar ngling aris
suwawi sami umangkat
sêdhênge mupung aenjing
dèrèng kambang ing aruna
amaruput saput-siti

Kang liningan aturipun
inggih sumangga prayogi
gupuh kang para waela
ngrukti pagendhonganèki
wusnya dan sami umangkat
linggar sing sasananèki

Nuting panguluranipun
nganjor lampahira ririh
marga sela kumalasa
kalumutan anglunyoni
kawalêd ing wiwilisan
kuswarèng ron angêbêsi

Ring pada nangsayèng pinjung
nampu wastra kang kawingkis
lon-lonan kang mawèng marga
kasilir maruta mirir
kêkêsing driya wiyoga
kapanduk gandaning sari

Taru sumêkar mawèh rum
campur ulênging wawangi
kadya raras jroning tilam
sêkar jrah nèng kasur-sari
asri sabawèng enjingan
dhawang jongkang jangkrik-bêring

Myang pêksi barênggi bubut
cabok kukuwèng kêdhasih
cagigèring satawana
mrak nyangungong mamêlingi
barung bêngohing andaka
myang kidang manjangan kancil

Lir kadya tuduh dalanggung
kang sambêt kambah ing jalmi
rèhning maksih karêmêngan
manawa sasar ing margi
Hyang Karaba kang mahyuna
mring pracima anirati

Sumirat ujwalanipun
tirahing ima malêngki
wijiling Hyang Andakara
tumirah anggraning wukir
andipani sèsining rat
karya rêsmining sakalir

Yata wau lampahipun
ing Selakakas kawingking
mulya pangrêngganing wana
siluman wus tan kaèksi
pulih ajal kamulanya
pakêkêsan mong wanadri

Garumbul galagah rayung
pangêbêsan jurang aring
lêstari kang mawèng marga
wong salawe jalu èstri
mahasèng wana wulusan
munggah tumurun arumpil

Anrang lampahe andarung
nut marga gung kang pinurih
animpang marga têrusan
ngalor-ngetan kang linaris
wus lintanging wana Kamal
rambah wana Malang wingit

Tan patya raryyan ing ngênu
raryyan yèn wêktu ngabêkti
Luhur atanapi Ngasar
yèn dalu tansèng wanadri
tan karsampir ing desa
satutugira miranti

Ginêrba caturing laku
linampahan pitung ari
pamancale saking wana
malang pasipênganèki
jog wana ing Bumisara
wana kalangkung writ wingit

Kèh dulon kang salah dulu
dungkap sadintêne malih
tambah wana Tunggarana
rawi canthèl têlêngnèki
pakayanganing siluman
garumbul bondhot panjalin

Kang lumampah têkèng ngriku
pangridhu wontên kaèksi
kang ulam-loh akèh mijrah
mring dharat nyêmplung ing kali
manculat akulèpèkan
gêng-agêng anurut margi

Andhèr lele lawan kutuk
samya milar rêbut dhingin
para santri kagyat mulat
iwak-loh mêntas ing warih
Ki santri Monthèl agahan
ngambil kutuk gêng satunggil

Kalangkung dening atutut
Ki Samurca anaruhi
ih lo êmpun salah-karya
nèng Ngrawicanthèl awingit
gluwah-gluwèhamèk iwak
ginanggu kang marabumi

Lah wus rika culna gupuh
tan wurung gawa bilai
tan ngêmungkên wong satunggal
Ki Monthèl kalangkung ajrih
anulya cinulkên sigra
linge manawa sayêkti

Yata dènnira lumaku
ing sadintênipun malih
kapungkuring Tunggarana
kênthêng sawêring wanadri
ngambah ing wana Pandhêgan
têlêng wana Mènjèng nênggih

Godha angkêr ing wana gung
kèh kidang mênjangan kancil
tuhu lwir sato ingonan
kasenggol mring kang lumaris
sadaya wus winangsitan
aywa na asalah kardi

Kang winangsit wus mituhu
tan ana purun ngaruhi
lêstari ing lampahira
kêdalon sipêng wanadri
antuk lalakon nêm dina
angambah ing wana kracil

Kang dadya pangridhunipun
tatêlênge jati lingir
kathah andaka katingal
gêng-agêng tan ana kêsit
tutut lir sato anjilma
ngalegung ayêm gayêmi

Lir mèlu-mèlu tinuntun
wus winalêran ing wangsit
sadaya datan sumêdya
nukarta asalah kardi
raharja salampahira
andarung dènnya lumaris

Mung raryyan kewala wêktu
yèn manggih toyèng wanadri
tuwin kadalon ing marga
tansah nèng wana nênêpi
enjang dan samya umangkat
wus lêpas lampahirèki

Ngambah pa-angkêranipun
tatêlênging wana Rimbi
panggodhaning wong lumampah
miyarsa bêrkutut muni
umanggung nèng êpang andhap
cumlêngkung lir bêndhe muni

Tandukipun ukung nglangut
panjang aurira mêrit
lêpas alêp angêmandhang
aêmpuk mêmbat abêning
ajêg tan mawi sandhungan
lêstari arum amanis

Sumèntêg anyenggol kalbu
anggunge ngalap ngajap-sih
sauran kulon lan wetan
lor kidul munya aganti
gênging uni tap-untapan
samya pakolèh kapyarsi

Wau kang mahawèng ênu
laju lampahira aris
uni tanbancanèng marga
lêmpar marganira radin
wus tan napak padhikilan
nrang babangkan wana nipis

Patutunon wana Pikun
tandha wus parêking dèsi
tèdhèngan bangkan tinugar
gogolan ginula-guli
gagalêng unjung-unjungan
katon grumbuling adèsi

Anggênggêng kitri nyarêmbyung
kèh dhukuh parêpatnèki
dhusune Kêmplêng wastannya
tumurun ing nabrang kali
raryyan samya salat Ngasar
tan arsa kampir ing dèsi

Wus bakda dènnira wêktu
maksih nèng panggiring kali
sabrangan jamban padusan
kèh pawèstri dus ing kali
kang awuwung asibukan
ramya ciciblon raryya lit

Andulur kang samya ngangsu
ngindhit jun pating carênthing
ana pawèstri sajuga
mêntas adus dandan tapih
wasta Bok-ngantèn Watiyah
paparap Êndhuk ing nguni

Duk maksih parawanipun
durung mangsane birai
kinêrsan mring Jayèngraga
tan kongsi wêdharing sari
sabab sih tangèhing mangsa
kyat nungkuli sari kincip

Dadya datan bisa dukul
samana Ki Jayèngragi
kalawan Ki Jayasmara
Ki Kulawirya Nuripin
duk lungane angupaya
Amongraga duk kariyin

Ing mangkya Bokrara Êndhuk
wus laki susuta kalih
kang mêntas dandan tapiyan
abêbêngkung minthi-minthi
kakêmbên ngiras salendhang
rumimong ing baunèki

Asèngêh pangayunnipun
mênthêg gêmuh ambêngkêri
mêndul kaênjoting lampah
tindak magêr-timun ririh
lèmbèhan korogan kontal
asta kanan nyangking sêking

Ngore rema têkèng jêngku
asinggulan cundhuk suri
dhasar kuning cilik mula
dhasar ayu ambêsusi
kawulat mring kang araryan
sêmada parêking margi

Lakune srimpang-sarimpung
èstu isin pinaliring
Jayèngrêsmi mèsêm mulat
mring kang rayi Jayèngragi
sasmita kasamandriya
Jayèngraga mèsêm ningit

Yèn kawanguran ing sêmu
mring kang rayi Rarasati
dadya piningit nayanya
rèh ana karasèng galih
duk sipêng ing Kêkêplêng desa
angrunah parawan sunthi

Watiyah karan Bok Gêndhuk
nging mangka sêmada lali
barkat lami tan tumingal
parawan kongsi sêsiwi
kathah karaosing nala
ketang galating ngaurip

Ing mangkya wus sinung ayu
ing agama tyas basuki
tan pepeka ring maksiyat
alulus kêmulèng budi
sinamun sarwi amucang
Ki Adimuncar ngling aris

Yayi Kae Arsèngkalbu
anyêngklèng lampah puniki
sasar kapaung sadina
lêrêse duk wau enjing
ing wana Kracilwangkitnya
wit blabaring wana Rimbi

Animpang ngriki kang wau
ngalèr kewala kang margi
jog ing wana Pataruman
têtêlênge ardi Manik
Ke Arsèngbudi turira
kawula dèrèng udani

Wasana kang paduka wuwus
Ke Adimuncar nauri
manira dèrèng tumindak
ujare kang wus lumaris
pan wana ing Pataruman
alas sing Wirasabèki

Ki santri Monthèl umatur
kamipurun anêlani
ing pangandika Jêng Tuwan
ing Taruman Ardimanik
kalangkung angkêring wana
lan margi rumpil asungil

Lalampah awis rahayu
padhêm kalap ing dhêdhêmit
jalma musna tanpa paran
yèn dungkap ing Ardimanik
pan sampun kuna-makuna
wana ing Jênggalamanik

Wontêna ing elokipun
kaot margannya lêstari
saèdhèngan manggih desa
awis tambah wana rungsit
Turida lan Rarasatya
samya amicarèng ati

Karasèng tyas duk lalaku
angambah ing Ardimanik
arga panwus aniluman
manira jawane nguni
ngambah wana Pakarêman
sasar pan jalma lumaris

Wusira mangkana wau
Ke Adimuncar ngling aris
punapi ing riku samya
sumêdyèng sipêng ing dèsi
paran lajuwa kewala
satibane anênêpi

Kang sinung ling samya matur
lêhêng lajuwa lumaris
pan wus kasêdya tirakat
sadhawahirèng wanadri
sukuran amanggih papan
tyas kumambang ing Hyang Widdhi

Pan mangkana aturira Arsèngbudi
Kae Adimuncar
angling lah ênggèh suwawi
umangkat mahawèng marga

Pra waela dandan pagendhonganèki
wusira samakta
nulya lumaksana sami
saking parèrènannira

Anut marga pagalênganirèng sabin
têgal patalunan
tulus kang sarwa wiwiji
tan ana lêbaring mangsa

Mangsanira badhe sabin amèmèki
patanêmanira
sêmangka kara kêrai
jawawut jagung katela

Lombok terong kaceme kacang kacipir
talês kimpul kênthang
jarak kapas miwah wijin
kompulu lawan kasumba

Samya kagyat wong sawah kang aningali
marang kang lêlampah
kèwuhan panêrkanèki
andulur nèng pagalêngan

Ana wong kang anêrka lamun priyayi
ana kang anêrka
guru santri kang mastani
wong pinggir ètèr adagang

Miwah wong kang gusah pêksi anèng sabin
samya agêrtakan
gogonjong tali sasawi
sarwi nèng gubug kukuhan

Wong kang samya anjojor pating saliri
wong nèng pagubugan
gambangan kêndhangan gêndhing
Sêkar-gadhung sindhènannya

Wus lumrahe wong desa kamuktènnèki
yèn kawiyos sawah
nèng pranggon suka anggêndhing
sarwi gugusah prit nêba

Wus lumrahe kèh kabungahanirèki
myang raryya-ngon ngundha
-undha layangan sundari
miwah kèh pasang ubêngan

Yata ingkang lumampah dulur nèng sabin
têgal patalunan
têgalan bêran palastrin
pagagan wus kalintangan

Dungkap bulak wiyar ara-ara radin
grumbul tarataban
pakêtêbaning wanadri
umanjing nêngah pagrêngan

Anjoring lwah loh jurang cêrung cucuri
manjat palunguran
mahas wana wulusan writ
andarung lêpas lampahnya

Wanci surya nuntung tirah graning wukir
ngulati we wana
kalularat tan dèn-apti
ing waktu mangsa sêmbahyang

Rasèng driya kasusahan dening warih
sangsaya manêngah
dungkap têlênging wanadri
Wanasaba wastanira

Non laleyan umili toyanya wêning
saking pamênggêran
kumucur kirihing warih
kayoman ing parijatha

Lan kucila kalauwika kêcapi
rêjasa-gung gaga
wontên pasimparan rêsik
palatar sela lus rêta

Sri kawuryan mararyan ingkang lumaris
mahèrantuk kadas
sawusnya samya susuci
mring papan kang sumayana

Pra waela trap makêna rukuhnèki
ambabar musêla
sibe adan waktu Mahrib
wus sunat sadayanira

Sira Ki Sèh Mangunarsa angimami
andadèkkên niyat
patitis tibaning takbir
-rahtul ikram kang minulya

Kadyangganing sungapan suping jaladri
woring angin tawa
tan ana antaranèki
tunggal jatining panunggal

Wus anjênêngakên sêmbahirèng Widdhi
purnaning asalat
antara bakdanirèki
ing Mahrib tumêkèng Ngisa

Wus paragat saliring sunatirèki
tata palungguhan
kang pra waela anunggil
samèstri wurining priya

Kae Adimuncar angandika aris
yayi Arsèngdriya
samyararasan sakêdhik
mungguh ing kita punika

Sayêktine ayun wruh ing rasa-jati
pundi kang winastan
rasa-jati kang sayêkti
ingkang tan lawan upama

Arsèngbudi alon anauri aris
sumangga ing karsa
gyan samya amamastani
mokal kalêmpita sabda

Datan pae ing ngriku kalawan ngriki
mung kaot pinangka
sangkaning ganal lan rêmpit
tunggil kadadeyanira

Ing agêsang mung asal kawan prakawis
gêni angin toya
bumi jangkêp pat prakawis
punika jatining rasa

Sabab dening kathah kadadosannèki
singa ngupamakna
ing sahir kalawan kabir
pagut roroning atunggal

Wujud Asma ing sadat kalimah kalih
woring kajumbuhan
lorone kawula Gusti
yèn seje tan siwah warnanya

Lamun tunggil datan wontên èmpêrnèki
pan sami tan kengang
winastan salah sawiji
miyate tèbènging rasa

Wa-makatên ngriku Ki Cariksutrèki
sakecaning sojar
kang liningan anauri
dhadhakanipun kewala

Singgih rasa têmên rasaning abukti
pêdhês asin miwah
lêgi gurih adhêm pait
kamulyanirèng agêsang

Rasa mijil saking ing kalih prêkawis
bantala akasa
ngriku wijining kadadin
tan ina antaranira

Kang akasa anukma jroning pratiwi
pratiwi anukma
sajroning akasa yêkti
pasthi sênêt-sinênêtan

Nanging gaib rêmit tan kenging dinugi
yèn dipun-nyatakna
tan kawawa anadhahi
têmahe tanpa gaweya

Kadipundi anakmas Malangkarsèki
parêbating rasa
pamanggih mungguh ing ngèlmi
Ke Malangkarsa ris nabda

Singgih yèn ing pamanggih kula pribadi
sajatining rasa
rasaning jalu lan èstri
campuh ing rasa lan karsa

Kun imutlak latakyun ingkang ginaib
tan mojud tan sirna
pasthi ananing pribadi
akarêm lan dhawakira

Tan kinarya orane lan iyanèki
tan ro tan satunggal
akijab saliring ngèlmi
akathah yèn ngupamakna

Miwah kathah jujulukira kang jais
tan na wangênnira
wiwinih wijiling ngèlmi
ngalabi kasa bantala

Ananing ro tatêlu sakalir-kalir
sangkaning satunggal
satunggal ro jatinèki
kang ro jatine satunggal

Dadya inggih kakalih inggih satunggil
ro jatining rasa
tunggale rasa satunggil
pan jumênêng rasa tunggal

Datan kengang ginanal kalawan angling
dadya rêrêbatan
tuna-dungkaping pamanggih
rèh rasa tan kawujudan

Kadipundi yayi Sèh Mangunarsèki
purnaning rarasan
Kyadimuncar nambung angling
singgih jêbèng Mangunarsa

Tinêpangan ing ngriku ingkang utami
Ki Sèh Mangunarsa
norraga umatur aris
sumanggèng karsa andriya

Sami ugi kewala raosing ngèlmi
wontên upamanya
kang ngèlmi rasa sajati
lir rêtna tibèng samodra

Sakalangkung pakèwêd dènnya ngulati
kathah ingkang tidha
tan kadugi angulati
mung dadya catur kewala

Jatining rasa karêp pan ingkang suci
laire nèng lesan
amuni pan dadya ngèlmi
ing ahli kita punika

Angakêni ngèlmi wujuding Hyang Widdhi
ingupamakêna
sagara minangka mangsi
godhong kang pinangka papan

Kèhing kayu ginaweya kalamnèki
yèn ta tinulisa
luwih ngèlmune Hyang Widdhi
minangka rêtna-di mulya

Sirna tibèng samodra upamanèki
tan wontên marganya
angambil rêtna-di luwih
tan wun inguja kewala

Kêdah angupaya sarana kang dadi
winikalpèng driya
miminta amuntu budi
mamrih rasa kang rêkasa

Rasaning tyas angèl tan kêna panas prih
murih suda papa
byat sura lêgawèng pati
subrangta amatiraga

Lamun sampun dhauping rasa kakalih
rasaning atapa
kalawan rasaning ngèlmi
ing ngriku panggihing rêtna

Rêtna-mulya kasimpên jroning jaladri
ngèlmi pami rêtna
tapa kang pami jaladri
rêtna nèng têlêng samodra

Ingkang ngèlmi anèng jroning matiraga
kang têlênging tapa
campuhing tapa lan ngèlmi
pan wus dadya rasa tunggal

Nir kang tapa ngèlmu tan na karannèki
tan rumangsa apa
tan rumangsa ahli ngèlmi
jumênêng kasidanira

Yèn punika yakti babaring kadadin
jalma tamèng titah
kang wus man maring Hyang Widdhi
widagda asung sinungan

Sumangga ing ngriku yayi Jayèngrêsmi
miwah Jayèngraga
mênggah sakalihe yayi
sami rinêbat kang rasa

Jayèngrêsmi norraga umatur aris
sumangga ing karsa
kewala amba umiring
ing sakarsa kang utama

Wau ta kang sami ararasan ngèlmi
pan wus kajomblahan
ing tanggap pupuling ngèlmi
narima sukuring nala

Wanci madya ratri dènnya gunêm ngèlmi
Kae Adimuncar
pangandikanira aris
suwawi suhuling Sukma

Pra waela miwah pra ngawirya sami
dhangan ingujaran
samya raratiban dhikir
anjujunun ing Hyang Sukma

Kae Sèh Mangunarsa ingkang ngimami
trap pangguyêrannya
mumupit wiriting dikir
myang santri sadayanira

Gumêr swaranira rêmpêk tan sarênti
dangu antaranya
madya têkèng bangun enjing
bakda dènnya wiwiritan

Laju marang pahèran mèt toyastuti
mrih waktu sêmbahyang
Subuh wusira susuci
adan sunat kinamatan

Kae Adimuncar alon ngancarani
Ki Sèh Mangunarsa
kinènmajêng angimami
wus andadèkakaên niyat

Nampurnakkên salat tumaninah têrtib
kang wajah ibtitah
wawacan satusirèki
Patekah Surat Jumungah

Rêkangat kang akir wawacanirèki
sawusing Patekah
Surat Munapèk ingapti
adêge wus Kinunutan

Têkèng tahyat akir bakda salam nuli
ngamal pupujiyan
dikir donga limang bêkti
salawat asasalaman

Wus paragak saliring sêmbah lan puji
Kae Adimuncar
angling yayi Arsèngbudi
sêdhênge sami umangkat

Ing aenjang mupung wanci maksih ratri
nambang ing aruna
Ki Arsèngbudi turnya ris
pan inggih sumanggèng karsa

Pra waela tata panggendhongannèki
nulya lumaksana
saking palinggihan sami
umahas wana wulusan

Alon lampahira karêmêngan margi
ramya swarèng sata
-wana kang mraknya ngungongi
jangkrik-bêring dhawang jongkang

Cabak bubud brênggi gogik rangkok bintit
dhècu cing-golingan
garèndan darès srigunting
palatuk tèngkèk kapodhang

Asri umung swaraning pêksi lit-talit
nacar karasula
kabur mèt mangsa woh kitri
wancènjang kambanging surya

Angatirah marbangbang nèng graning wukir
kadi netraning kang
rapuh byating wungu guling
tar bêntar trang apantara

Kalamukan ing ima ngawêng malangjring
sunaring karaba
nipat rêgêding ima brit
lir patra linut parada

Kênyaring Hyang Aruna angujwalani
sèsining kanangrat
arêsmi kawuryan asri
srang-srangan satyèng srèng-srèngan

Yata wau kang tumama ing wanadri
lêpas lampahira
nusup angayam wanadri
pagrênganing Wanasaba

Pan sadina tan pati raryyan lumaris
gyan waktu sêmbahyang
lêhêr wus bakda lumaris
tan karsa kampir padesan

Wanci waktu Ngasar samya raryan bêkti
bakda gya lumampah
tatas mahasing wanadri
taratabing pagrumbulan

Marga amalapat desa kanan kering
tanah Wanamarta
dhukuhe Kiyai Bayi
ing Têpus-cangkring Kalisat

Ing Jaha ing Bulu Balimbing Pêkiring
Wilis pakitrinya
tulus kang samya winiji
têgal pasabinanira

Anut marga pagêr patalunanèki
yata kang lumampah
andulur jalu lan èstri
nut tikunging pagalêngan

Kathah jalma papagan samya nimpangi
pan sami anduga
wong gêdhe anamur dhiri
amêndhêm kula tirakat

Miwah jalma kang samya têgal sasabin
mulat kang lumampah
samya ngucap jroning ati
baya wong ing ngêndi mana

Dene êlur akèh têmên kang lumaris
jalwèstri mangkana
wanci katungganging ardi
Kyai Muncar ris ngandika

Marang Kae Jayangrêsmi Jayangragi
pan sarwi lumampah
anakmas kalihe sami
kadipundi karsanira

Rèhne ta tas kapungkur marga wanadri
napak pangareyan
mênggah pasipêngannèki
punapi laju kewala

Lamun raryan ing pundi ingkang pinurih
dhukuh kang prayoga
kang wontên masigidnèki
paran anêgal animpar

Jayèngrêsmi mèsêm anauri aris
singgih lamun karsa
rêrêm ing dhusun saratri
sadaya dhukuh punika

Ingkang darbe rakanta Kangjêng Kiyai
kadi tan sumêlang
pan sampun pawong pribadi
wontên santri kulawangsa

Ing Pagutan santrinya aran Nuripin
angiras kinarya
babêkêl dhukuh pawingking
kukus gangsalwêlas samya

Sinungakên rèhipun marang Nuripin
lêbe ngiras lurah
katima damêlirèki
marang Jêng Kyai rakanta

Kalihdene wus katanggêlan ing wanci
lamun linajêngna
ragi kadalon sakêdhik
prayogi rêrêm padesan

Ing Pagutan pagriyanipun Nuripin
paran kono sira
yayi Kae Jayèngragi
ingkang rayi aturira

Inggih sakalangkung dening aprayogi
pan enjang kewala
tur uninga ing Jêng Kyai
mangkana ing lampahira

Pan panuju Nuripin anèng ing sabin
angadhuk tanduran
talun ing pinggiring margi
tan wruh kang lumakyèng ngarsa

Kae Jayèngraga tumingal Nuripin
mèsêm angandika
lah sira iku Nuripin
kablabak ngadhuk nèng têgal

Ki Nuripin liningan mring Jayèngraga
kagète
andangèngèk pacul lineyangan tangan
doranne
Ki Nuripin sêmune pangling Jèngraga
dêlênge

Bêrkat lawas tan panggih lan Jayèngraga
laline
Jayèngraga sarwi nudingi saksana
wuwuse
apa lali sira têmên marang ingwang
lah pothèt

Suwe-suwe Nuripin mari panglingnya
elinge
gupuh-gupuh Nuripin nulya ambuwang
pacule
sarwi nangis mèlat-mèlèt atur salam
wuwuse

Adhuh lae-lae bêndaraku têka
karone
panyanaku têrus tan karsa kondura
marene
mêngko padha ting bêdhêngul kèh tunggalnya
kang dhèrèk

Jayèngraga angling ya wus sun-tarima
sakèhe
pambagyamu maring wang lah uwusira
sun-kèngkèn
lah muliya dhingin ngrêsikana langgar
dèn-age

Wruhanira ingsun kêdalon nèng marga
mulane
karsa mampir marang dhukuh wismanira
arèrèh
mung sadalu enjang atura uninga
mêngkone

Kang liningan Nuripin matur sêndika
ge-age
andhingini lakuneagurawalan
tindake
têkèng wisma Nuripin anguwuh marang
rabine

Kutawèlan kamisosolên ujarnya
kapriye
iya ta lah iki paran polah-ingwang
bakale
iya ingkang ginawe suguh punapa
mêngkone

Wruhanira dhayoh ingkang arsa prapta
têmêne
Kae Jayèngrêsmi lawan Jayèngraga
kalihe
kang alunga ngulatan Bayi Panurta
lamine

Tan apangguh mêngko iki padha têka
nèng kene
akèh têmên jalu lan èstri rowangnya
kang dhèrèk
kaya nora sêdhêng suguhe rong dangan
sêgane

Priye mono priye iki polahingwang
lan kowe
kang wadon ngling bok ondhang para padesan
bênêre
wong abusuk thikluk kudu dadi lurah
dhêglone

Lah wus mara sira gagêndhong-gêndhonga
lêsunge
yèn wus têka jalukana suguh padha
urunne
Ki Nuripin nauri ya bênêr sira
rêmbuge

Ki Nuripin nulya marang palêsungan
gêndhonga
tan antara wau kang para ngawirya
praptane
dumarudug wau ingkang sêdya prapta
wismane

Samya tata alênggah anèng pandhapa
kabèhe
wus sinrantèn ing gagêlaran kalasa
lampite
Ki Nuripin gantêr anabuh lêsungnya
gêndhonge

Tan adangu tatangga parapat-desa
têkane
pinrentahan kinèn gawa suguhira
kabèhe
mêntah matêng miwah nyanyamikannira
rumate

Wus mangkana Nuripin marak ing ngarsa
gupuhe
laku-bokong angadhêpêk anèng ngarsa
ajune
atur salam ngabêkti miwah pambagya
rawuhe

Marang Kae Arsèngbudi Adimuncar
lan manèh
CariksutraMalangkarsa Mangunarsa
malihe
Anggungrimang Jayèngrêsmi Jayèngraga
gêntine

Miwah sasalaman mring sadayanira
sawuse
samya ngujar kalangkung panrimaningwang
saure
wus mangkana ing wanci surya ngancala
Mahribe

Samya waktu ing Mahrib tumêkèng Ngisa
bakdane
Ki Nuripin samakta tata lungguhan
gupuhe
lanang wadon kaya têmpaling polahnya
bingunge

Paparentah tumandang langkung akopat
kapite
dènnya naosakên bubucu nèng arsa
gugupe
papanganan sinêngguh rampadan ulam
klirune

Ginaguyu marang kang para ngawirya
srag-srêge
Jayèngraga gumuyu sarwi ngandika
wuwuse
lah bok aja Nuripin kasusu sira
dèn-rèrèh

Lah sirèki Monthèl lan Cênthini sira
dèn-age
rewangana tata saosan nèng ngarsa
bêcike
kang liningan Monthèl lan Cênthini enggal
trampile

Wus tinata prayoga rampatannira
mungguhe
wusing ngancarakkên pasunggatanira
nulya ge
samya wanting dan lêkas sami adhahar
kêmbule

Pra ngawirya kalawan para waela
nutuge
luwaran ambêng rampadan cinarikan
lorode
sinungakên marang kalawangsanira
ambênge

Wus warata sadaya tan ana kurang
warêge
gantya nyanyamikan lumampah ing ngarsa
suguhe
lah-olahan juwadahan myang wowohan
sangkêpe

Ki Nuripin nyarakkên dhaharannira
ature
lah sumangga punika mangsêganira
ginême
dyan angalap sadaya sasênêngira
sêptane

Jayèngraga mèsêm aris angandika
sasambèn
dene kuwat Nuripin sira nyunggata
wong akèh
kang liningan umatur barkah sampeyan
sagêde

Sarta sawabipun Jêng Kyai ramanta
yêktine
gih kawula darmi naoskên dhaharan
kêdhike
tan cinatur ing dalu kang samya lênggah
solahe

Yata enjing bakda Subuh tata lênggah
andhère
Jayèngrêsmi mèsêm aris angandika
wuwuse
hèh Nuripin sira sun-duta kalawan
si Monthèl

Lumakuwa mring karajan Wanamarta
karone
umatura marang Jêng Kiyai Bapa
yèn mangke
pan manira lan si adhi Jayèngraga
sartane

Kae Adimuncar Kae Arsèngbudya
lan manèh
Kae Cariksutra Arundarsa miwah
Kae Sèh
Malangkarsa kalawan Sèh Mangunarsa
Rimange

Miwah ingkang samya nut para waela
wurine
sarta lawan mitranira kulawangsa
santrine
samya sêdya arsa papangguh sadaya
parlune

Pangabêktiningwang lan pra salamira
sakèhe
aturêna marang Jêng Kyai Panurta
sartane
lawan ibu mring paman-paman sadaya
tuwane

Kang liningan santri Nuripin kalawan
Ki Monthèl
samya matur sandika nulya umangkat
ge-age
mring karajan Wanamarta tur uninga
lakune

