lor lan kidul agênti buru-binuru
wadyane kang rama
para mantri pra dipati
yudanipun krêp unggul arang kasoran

ya ta wau lampahe katri tumênggung
kang maring Samarang
Tumênggung Janapurèki
lan tumênggung nênggih Suramangunjaya

lan Tumênggung Tirtanagara puniku
Patih Kapurbayan
lampahe amundhut nênggih
ing layone swargi Jêng Pangeran Arya

praptanipun Paterongan pan pinêthuk
kareta têtiga
kalangkung dipun kurmati
praptanira Samarang dêlèr wus panggya

sêratipun Pangran Mangkunagarèku
tinampan winaca
kadhadha raosing tulis
mundhut layon ingkang rama Pangran Arya

dhasaripun ing Samarang sampun rawuh
saking Batawiyah
kinurung sampun rêspati
tabêlane prayoga tumpang santosa

dutanipun sinungga-sungga kalangkung
tumênggung têtiga
pinintakkên nèng Samawis
tinalèdhèk sakalangkung sami suka

dhasar agung idêlèr pisungsungipun
mring duta punggawa
Tumênggung Janapurèki
lawan Ki Tumênggung Suramangunjaya

katrinipun Tirtanagara Tumênggung
lami nèng Samarang
gangsal dintên gangsal latri
nulya budhal saking nagari Samarang

ngajêng layon kudanira kawan atus
kang jajari dharat
kalih atus kanan kering
para kaum samya dhikir anèng ngarsa

budhalipun angin gora lindhu riwut
mêsês bayu bajra
prahara maruta tarik
tan kawuwus gangsal dalu anèng marga

Pangran Mangkunagara sigra amêthuk
bêkta kaum kathah
sidhêkah samargi-margi
têtawure gumêdêr samarga-marga

mangsanipun katiga mawi galudhug
sinalin punggawa
ingkang lajêng mring Magiri
têtindhihe lampah Dipati Janingrat

sapuniku Pangran Mangkunagarèku
langkung suka-suka
sukane layon duk prapti
ing pangrasa kadi rawuhira gêsang

sukanipun têtêp layon ingkang rawuh
mandah mênangana
kang putra prawirèng jurit
sugih bala akathah punggawanira

wangsulipun Pangran Mangkunagarèku
ing kalih onjotan
pangatêrira nèng margi
wangsul marang pasanggrahan ing Barija

praptanipun anyurtanah nigang dalu
lajêng mitung dina
gumuruh santri angaji
kêrig kaum kiwa têngên ing Barija

ya ta wau gantia ingkang winuwus
kang arêbat bawah
bang wetan ing Sukawati
Mas Rôngga lan Tumênggung Ranadipura

ing prangipun andina buru-binuru
akathah pêpêjah
Mantri Ngajêng Sukawati
Pranaraga têpis wiring kalêbêtan

Ki Tumênggung Mangkuyuda praptanipun
wong Matesih ika
kandêl punggawanirèki
ing Pangeran Dipati Mangkunagara

lajêng katur mring sang nata lamun mungsuh
manjing Pranaraga
Parang Wadung dèn anciki
kang anama Ki Tumênggung Mangkuyuda

sigra nuduh Surabrata kinèn magut
budhal saha bala
Tumênggung ing Pranaragi
gurawalan ing Parang Wadung wus prapta

lajêng campuh wong Pranaraga anubruk
mungsuh sami Jawa
sarta wontên kang ngidèni
mila wantêr prajurit ing Pranaraga

mungsuhipun amung kuda kalih atus
tigang atusira
wong Magêtan kang wus balik
tumut baris Ki Tumênggung Mangkuyuda

kang tinubruk mring Radèn Surabratèku
bêkta kêkapalan
kalih atus kang pinilih
lajêng campuh arame pan kari kathah

Ki Tumênggung Mangkuyuda wus kasambut
kathah kang kacandhak
wong Matesih akèh mati
Mangkuyuda pinocok utamangganya

wus malêdug ngisis sakarine lampus
Radèn Surabrata
wus wangsul mring Pranaragi
lan binêkta utamanggane punggawa

prapta katur langkung sukanirèng prabu
pinundhut kang sirah
ing ngayunan binukaglis
wêwadhahe kukusan kuping nêmbêlas

pra tumênggung sadaya kinèn andulu
sirah Mangkuyuda
irênge kaya kêlasi
jêjenggote binundhêl apalawangan

alon dangu wong têka ngêndia iku
sigra matur nêmbah
Kyai Kaji Tapsirodin
inggihtiyang saking Matesih punika

malih dangu marang ing Radèn Tumênggung
Surabrata paran
pratikêlira ing jurit
matur nêmbah Ki Tumênggung Surabrata

barisipun ingkang wontên Parang Wadung
kirab badhe ngetan
ing lampah kawula silib
kula tubruk saking lèr barise bubrah

rencangipun sakantune ingkang lampus
larut asar-saran
angidul ngilèn pra sami
langkung suka Surabrata wus ginanjar

dhuwungipun kalih lawan carawangsul
kandêlan kêncana
ingkang jawi wrat satail
carabalèn wrat pitung tail mas tuwa

waosipun satunggal lan sanjata lus
bênting lan rasukan
ginadhang nama dipati
lamun wontên jayane sapisan êngkas

sirahipun kinon manjêr ngalun-alun
sigra pêparentah
Surabrata dèn bubuhi
rumêksaa anjajah nagri Kaduwang

ing Madiun Pangran Purwanagarèku
bubuhan rumêksa
jajahan kalih nagari
Kamagêtan kalawan ing Jagaraga

ya ta wau Pangran Mangkunagarèku
kalane miyarsa
bupatinira ngêmasi
Mangkuyuda pinocok prang Pranaraga

langkung bêndu dhasar miyarsa wêwadul
pun Ranadiningrat
lamun Rôngga Sukawati
anyumbari ing Pangran Mangkunagara

sakalangkung arsa ngawaki prang pupuh
anggitik Mas Rôngga
Kudanawarsa Dipati
aturira lan pra dipati sadaya

dhuh pukulun sampun angawaki nubruk
dhumatêng pun Rôngga
kinêrigan pra dipati
kawan wêlas ginitik dalu kewala

wartanipun pêpêjahe tigang atus
lan pun Wirarana
prajurite kang pinijik
kalih bêlah kang sayêkti tumut pêjah

sampun rêmbug budhal dalu sêdyanipun
marga tan winarna
praptane ing Sukawati
têtindhihe Dipati Kudanawarsa

lajêng nubruk praptanira wanci bangun
Mas Rôngga alena
mung ngandêlakên prajaurit
binêdhilan sami kagèt bubar-bubar

ênggènipun kang têbih botên kasusu
kobêr sami dandan
lajêng têtulung ing jurit
langkung rame Mas Rôngga kagyat anendra

tangi nendra siyaga sagarwa sunu
arsa têtulunga
wontên prajurit tur pèksi
ingkang nukup Pangeran Mangkunagara

langkung agêng punika gêgamanipun
rêrepot sadaya
pan sampun kinèn rumiyin
kinon anjog margi dhatêng Jagaraga

lajêng wangsul lawan kuda têlung puluh
têtulung ing bala
panêmpuhe saking wingking
lajêng ngamuk akathah mêngsah kabranan

kathah lampus tambuh rowang tambuh mungsuh
dènnya prang kongsi byar
mundur sawadyanirèki
sarwi nangis Mas Rôngga Wirasêtika

mantrinipun kêkalih ingkang alampus
pun Wiradigdaya
dêmange tindak ngêmasi
satunggile Ki Dêmang Jurang Pamancal

liyanipun wong cilik mati sapuluh
miwah mungsuh kathah
kang kabranan kang ngêmasi
binabujung wus adoh malêbèng wana

mundur wangsul wau kang sami bêbujung
kèndêl Kuwadungan
anarubakên wong cilik
pêparentah Dipati Kudanawarsa

Ki Tumênggung Ranadipura tinuduh
ingkang ngayomana
kabèh tanah Sukawati
sigra budhal Dipati Kudanawarsa

ingkang kantun Sukawati dèrèng tarub
sakilèn bangawan
wontên sakawan bupati
dadya kontit sor prange Ranadipura

kang lumayu Mas Rôngga sabalanipun
praptèng Pranaraga
katur marang sri bupati
prapta risak Mas Rôngga Wirasêtika

langkung ngungun adangu panjêtungipun
wau praptanira
kang saking ing Sukawati
kang wus pasthi lamun saèstu baliknya

sang aprabu enjing siniwèng wadyagung
pramônca punggawa
aglar manggalaning jurit
rôngga dêmang ngabèi sêntana putra

sang aprabu pêparentah ing wadyagung
padha ngèstokêna
Dhimas Buminata mangkin
sun lihakên aran Dipati Bintara

ing samêngko kang dadi warananingsun
sakalane siyal
Si Mangkunagara iki
iya Dhimas Ariya Natakusuma

aduwea iya sor-sorane têlu
ing jêro satunggal
Si Rôngga ing jaba kalih
ingkang têngên iya Adhi Pakuningrat

wadanane wong gêdhe dènira lungguh
sosoran kang kiwa
iya wadana Panumping
pan Si Adhi Dipati Suryanagara

duk puniku lajêng taripra tumênggung
paran ing pratingkah
apa iya sun têtêpi
rêmak-rêmpu ana ing môncanagara

nêmbah matur Pangran Natakusumèku
anuwun dêduka
yèn ngarsakna padukaji
anêtêpi anèng ing môncanagara

ing tyasipun abdi dalêm sadayèku
kadya sinasaban
ing jêmbangan langkung sêdhih
agêng alit pra samya awuyung ing tyas

saminipun aprang pan mêmpên pukulun
têgêse kabêtah
sampun kapêpêtan buri
sanès lawan inggih wontên Kabanaran

malihipun andêl paduka pukulun
wong Pajang Mataram
dene wong môncanagari
dèrèng manjing tyase wong môncanagara

sang aprabu pangandikanira arum
payo pra dipatya
padha rasakna sayêkti
bênêr êndi pikiringsun lan adhi mas

sami matur pukulun salêrêsipun
lêrês rayi tuwan
Pangran Natakusumèki
abdi dalêm inggih makatên sadaya

pangran prabu gumujêng ngandika arum
iya yèn mangkana
ingsun budhalan saiki
rêbut papan ing tanah Pajang Mataram

iya iku Dipati Cêbolang iku
sun tuduh ngetana
nèng Wirasaba Kêdhiri
akanthia kabèh wong môncanagara

mung Madiun mangulon bubuhanipun
lan Si Jagaraga
Warung lan Si Balorèki
bubuhane ing karya ngetan kewala

tan kawuwus wusnya amatah ing laku
sang nata budhalan
saking nagri Pranaragi
mring Madiun wadyane kadya hèrnawa

wadyanipun prajurit jro maksih wuwuh
mung para dipatya
kang saking Kêdhu pra sami
sami suda wus lami dènnya kaponthal

pra tumênggung kang umiring sang aprabu
taksih sami wêtah
praptèng Madiun sang aji
kaèbêkan saking gungê wadyakuswa

gantya wau tanah Pajang kang winuwus
kang arêbat bawah
sawetan wukir Mêrapi
wong Kamangkunagaran agung kaponthal

malah sampun mêmacak para tumênggung
urut Kuwêl samya
ingkang pinacak bupati
pamrihipun akuwata rêbut bawah

nora ngimpi Panajung dadi tumênggung
sok silih rosaa
iya rêbut bawah dadi
wong Panèkêt Sêtrayuda ing Ungaran

wus jinunjung saking kathah sanakipun
sura ing ngayuda
wus sinung namanirèki
pun Tumênggung Suradikrama Ungaran

dadya bingung wong cilik keron kalangkung
tambuh piniliha
karo-karo padha gusti
dadya sira rêbut tangguh ing wasana

kang winuwus wau nagari Madiun
Pangran Martalaya
punika ingkang ngêmasi
anakipun satunggal jalu wus dadya

anakipun akathah kang wadon iku
kang jalu satunggal
Mlayakusuma namèki
sampun dadi Bupati anèng Caruban

milanipun karsanira sang aprabu
nênggih ingkang putra
wau pangeran dipati
waris saking ibu Madiun nagara

dadya wau kang putra sampun tinandur
Madiun Kanoman
kang minôngka angêmbani
Kasêpuhan Pangeran Purwanagara

sang aprabu wus budhal saking Madiun
wadyane bêlabar
angêbaki wanagiri
busananing prajurit awarna-warna

praptanipun anèng Bayêm akêkuwu
wadya amèt papan
wong duta atur upêksi
saka Wiranagara sarta Cêbolang

surat katur binuka sinuksmèng kalbu
nênggih tur uninga
Kumpêni ing Surawèsthi
lan Maduntên inggih mring môncanagara

langkung agung pan inggih dêdamêlipun
Japan Wirasaba
ingkang sampun dèn anciki
kawan dalu mêngsah anèng Wirasmara

palajênge tur upêksi
inggih dhatêng Pasêdhahan
abdi dalêm ingkang kawon
gih pun Japan Wirasaba
kula nuntên lumampah
kagungan dalêm pukulun
nagri Japan Wirasaba

pan sampun karêbat malih
rame gèn kawula aprang
langkung kathah pêpêjahe
sang nata suka miyarsa
lajêng kintun ganjaran
lan aparing angsul-angsul
lampahê duta tinulak

parentah sri narapati
maring sagunging jajahan
dèn padha polatan kabèh
yèn ana katêkan mêngsah
aja prang yèn kabotan
dèn enggal awèha wêruh
kang pra dipati amônca

mangkana ingkang winarni
Kamagêtan binantonan
prajurit ingkang prapta kèh
wadya Kamangkunagaran
sigra atur uninga
binantonan kang lumaku
Radèn Arya Jayèngrana

lawan kinon ananduri
Rahadèn Mangunkusuma
saking Bayêm budhal age
sapraptanira Magêtan
lajêng campuh ngayuda
bêdhib-binêdhil gumuruh
arame sami suranya

acaruk rukêt ing jurit
sor titih prajuritira
kamuk rinukêt bubare
prajurit Mangkunagaran
banderane kabandhang
miwah waos sanjatèku
lan turôngga kèh kabandhang

caruk santananirèki
Rahadèn Mangunkusuma
kang anandur uwal age
barisan Bayêm wus prapta
Ki Arya Jayèngrana
kalawan sakancanipun
katur ngaturkên bandhangan

langkung suka sri bupati
pinaringkên kang bandhangan
ingkang antuk sadayane
mangkana wau sang nata
saking ing Bayêm budhal
masanggrahan Tèmpèl Jimbun
wadyagung apamondhokan

wontên kang atur udani
yèn nagari Jagaraga
nênggih wontên bêbantune
prajurit Mangkunagaran
prajuritipun kathah
nênggih kêkalih tumênggung
sang nata wau miyarsa

Kyai Kaji Tapsirodin
Suranata wolung dasa
Marja Mukyadin kanthine
saking Tèmpèl Jimbun budhal
prajurit Suranata
datan luwih pitung puluh
arsa nusup Jagaraga

praptanira bangun enjing
prajurit manjing nagara
lajêng mangsah mungsuh kagèt
sami kasusu wêdalnya
lajêng campuh ngayuda
arame nèng ngalun-alun
ingamuk wong Jagaraga

bubar sami aningali
mungsuhe dudu wong jaba
wêruh lamun prajurit jro
mila mawur asar-saran
akèh tinggal dandanan
kèh kabandhang kudanipun
tambur bêndhe myang bandera

mungsuh mawur sampun gusis
Kaji Tapsirodin sigra
wong bumi tinarubake
wontên bêkêl desa rosa
pinacak pinasrahan
Surayuda namanipun
kumpul kuda pitung dasa

binêkta marang ki kaji
bubar saking Jagaraga
prapta pasanggrahan Tèmpèl
katur maring sri narendra
kalangkung sukanira
pinacak nama Tumênggung
Surayuda sinung nama

têtêp anèng Saosragi
Tumênggung Suradipraja
dadya pangarsa lakune
wus wuwuh prajuritira
kalih bêlah turôngga
budhal saking Tèmpèl Jimbun
sang nata sawadyanira

sadintên dènnya lumaris
sang nata sawadyakuswa
prapta tanah Bumi Murong
ing Kunir wastaning desa
sang nata masanggrahan
anganti carakanipun
Ki Tumênggung Sindusastra

kalih dalu anèng Kunir
praptanira Sindusastra
katur surat wêwangsule
Pangeran Mangkunagara
dene Ranadipura
kiyai mêksa amundhut
amopo Ranadipura

lampahe tan antuk kardi
Ki Tumênggung Sindusastra
sampun têtela balike
lir sêsulung dutanira
marang Dêlèr Samarang
miwah dêlèr dutanipun
wira-wiri ingkang prapta

wuwusên Dêlèr Samawis
siyaga kapraboning prang
ngundhangi pra dipatine
kang sami badhe binêkta
Lèpèntangi ing Kêndhal
Batang Pamalang lan Kudus
kalawan Têgal Kanoman

lawan ing Dêmak satunggil
wolu kang para dipatya
kawan atus Kumpênine
kang pêthak dene kang Islam
dhomas wolung kapitan
lan sakèhe kadangipun
Pangeran Mangkunagara

sakawan jalu pra sami
kang sêpuh sampun anama
Pangran Tirtakusumane
nanging kasêbut akathah
nênggih Pangran Pancuran
duk anèng Batawinipun
wismane anèng Pancuran

nulya wau ingkang rayi
Rahadèn Warihkusuma
nulya Toyakusumane
arine Ranukusuma
sampun jangkêp sakawan
kang badhe binêkta nglurug
mukul Natèng Kabanaran

nanging sawêg angantosi
bupati pasisir samya
dèrèng sampun dandanane
lan dêlèr wêktu punika
kathah kang ngingu magang
magang mantri pitung puluh
ngangkah kabupatèn samya

ingkang magang akèh mantri
nênggih satus tigang dasa
badhe sinung gêgamane
sanjata lus karbin samya
jangkêp ingkang sanjata
amung waos pitung puluh
pinundhutkên pra dipatya

para dipati pasisir
waos sulam gêrandim mas
sami cêmêng landheyane
punika kang dèrèng pêpak
milane ingantosan
kunêng malih kang winuwus
kang wontên Murong barisnya

tanah Murong dhusun Kunir
Sri Bupati Kabanaran
lagya anata balane
pra dipati ingandikan
kang sami munggèng ngarsa
sang nata ajunjung-junjung
mring wadya ingkang prayoga

wontên abdinira lami
nging maksih mantri kewala
pun Dêmang Panatasingron
mangkya kinarya punggawa
sinungan bawah kathah
pinaring nama tumênggung
Tumênggung Wrêksanagara

sinung panêkaring mantri
kanthi angêlar jajahan
pêpitu kônca mantrine
Ki Ngabèi Gupit Tôngga
punika mantri tuwa
lan Dêmang Sura Ngun-angun
Dêmang Têgal Pangalapan

lan Ki Dêmang Jurang Tawing
Ngabèi Ranadigdaya
Rôngga Mênus Rôngga Laro
Ngabèi Jayasêngkala
tinuduh angêlara
jajahan saurutipun
Matesih sapangidulnya

budhal maring Murong aglis
Tumênggung Wrêksanagara
prajurit kêkapalane
kumpul lawan satus lagya
wus ngancik Pacangakan
sapangilèn sapangidul
tinarubakên sadaya

wong wêtan taksih nadhahi
ing prang wong Matesih samya
atumut mantri jêrone
kêkalih kang sami têngga
mantri jro kang nanggulang
ing yudane ki tumênggung
nanging karoban ing mêngsah

piniluta sampun kêni
nungkul mantri jro kalihnya
marang sira Natasingron
Tumênggung Wrêksanagara
sigra dènnya utusan
mring Murong ngaturi wêruh
mring Pangran Natakusuma

yèn Matesih sampun wradin
mantri jro kalih kang têngga
wus sami nungkul kalihe
wasta pun Jayakaspita
lan pun Jayaprayitna
bêndara nuntêna katur
ing raka paduka nata

Pangran Natakusuma glis
sowan ingaturkên sigra
surate Panatasingron
sang nata trustha wardaya
mantri jro nungkul samya
kinintun ganjaranipun
bênting cindhe topok renda

lawan pinaringan lampit
nguni nyèkêt lungguhira
kinarya nyatus ing mangke
benjang yèn tulus karyanya
ginagadhang punggawa
mangkya pakaryaning pupuh
nunggila Wrêksanagara

wus jêmbar jajahanèki
praptèng kidul Sumêdhangan
ing Ngutêr Aribayane
Nglarog ingkang maksih bôngga
malih ingkang winarna
wontên Mêrapi kang tunggu
punggawane tinimbalan

wus praptèng Murong pra sami
anggawa saprantinira
praptane ing pakuwone
Pangeran Natakusuma
sigra ingirid seba
sang nata miyos têtarub
sawadya prajurit aglar

Pangran Natakusumèki
ngaturkên kang wau prapta
Tumênggung Dipadirjane
Tumênggung Surawijaya
miwah samantrinira
winiji-wiji dinangu
ing Lumbu Sutawijaya

pun Martawijaya Pêngging
ing Lungge Sêtradinôngga
Surawijaya Mantrine
akathah kang winastanan
nênggih Surawijaya
ingalih jêjulukipun
Ki Tumênggung Alap-alap

Sutawijaya ingêlih
Ngabèi Jayanagara
Sêtradinôngga ing Lungge
Ngabèi Wiranagara
Barèngan Sutawirya
Kêmanukan namanipun
Angabèi Kartarêja

ing Pêngging namanirèki
Angabèi Suradirja
Kapadan Kartadadine
Giyanti Dêmang Karangrang
Danupati ing Langkap
ing Maja Singadirjèku
Sura Dêmang Awijaya

Dêmang Sukup manirèki
ing Têlawong Katawêngan
wus jangkêp mantri salawe
Mantrinira Alap-alap
urut Pêngging kewala
ing bang kidul mantrinipun
Ki Tumênggung Dipadirja

sadaya sami ingalih
urut Jatinom sadaya
Ranupati ing Gêdarèn
ing Galagah Ônggajigja
Sindupati Karajan
Puluh pan Côndrasurèku
Jungkare Suralêgawa

Kalalung Martanatèki
kadang wargane sadaya
Tumênggung Dipadirjane
kinèn têngga bawahira
wetan Marapi samya
aprang andina arêbut
bawah aganti kasoran

akathah ingkang pêpati
anênggih wêktu punika
patining wong tanpa gawe
wong sajagat ngungun samya
iki pratingkah apa
nadyan mungsuh sami ngungun
wong tuwa ing Surakarta

èstu gunaning Kumpêni
kalawan rosaning brana
têka anut kang cinorok
Pangeran Mangkunagara
winastan kêkandhangan
sikara ing lêbur dawur
ambubrah tindak wus enak

kang tugur wetan Marapi
wadya Kamangkunagaran
andina yudane kasor
wus kaêkup bawahira
Jatinom sapangetan
Jurangjêro turutipun
kalèyèk agung rinupak

jajahane sami tipis
nulya binanton santana
Pangeran Purubayane
lan Pangran Mangkudiningrat
sakawan pra dipatya
Tumênggung Surawinangun
Tumênggung Surawikrama

kathah ingkang para mantri
dêdamêlipun akathah
tinadhanan aprang lèrès
Ki Tumênggung Alap-alap
Tumênggung Dipadirja
ngèrèk miring yudanipun
nanging tan purun bujunga

wau pangeran kêkalih
lawan tumênggung sakawan
pakuwon kidul Talawong
Pangeran Arya Purbaya
Pangran Mangkudiningrat
Tumênggung Dipadirjèku
lan Tumênggung Alap-alap

kawratan atur udani
ing Pangran Natakusuma
lajêng katura sang satong
sang nata sigra parentah
mêmatah kang pinatah
marang Pêngging abêbantu
Pangran Dipati Bintara

nênggih santana kêkalih
lan Pangeran Pakuningrat
binêktan Mantri Pamijèn
kalawan sakancanira
Radyan Suraprameya
Ki Bênêr lawan Ki Bêndung
panèkêt sakancanira

nindhihi tumênggung kalih
Alap-alap Dipadirja
wus budhal saking ing Murong
lawan sang nata parentah
budhalakên pangarsa
Sukawati wetan kidul
liring Matesih Makajan

badhe dipun pasanggrahi
wadyagung apamondhokan
urut Karja Jamus kabèh
kèbêkan wadya narendra
wau kang bantu ing prang
mring wetan Marapi gunung
Pangran Dipati Bintara

gangsal atus kang prajurit
prajurit ingkang turôngga
nêmatus kabèh dharate
sapraptanira lèr taman
pra sami rêrêmbagan
Pangran Bintara andangu
mring têlike Dipadirja

yèn barising mêngsah mangkin
dados kêkalih barisnya
kang wetan lawan kang kilèn
ingkang wetan Pamutihan
Pangeran Purubaya
dene ta tumênggungipun
Tumênggung Surawikrama

lawan Tirtanagarèki
katigane Cakrajaya
Tumênggung saking Pagêlèn
kang kilèn baris Kathithang
Pangran Mangkudiningrat
Tumênggung Surawinangun
Tumênggung Jayasudarga

dêdamêle apan sami
prajurite kêkapalan
kapara kathah kang kilèn
matur Pangran Pakuningrat
mring Pangeran Bintara
sampeyan kilèn puniku
kalawan wetan kewala

rayi Tuwan Purbayèki
puniku Dèn Mas Sutara
pêdhotan saking Pagêlèn
dilalah yèn kudu kalah
mungsuh Pangran Purbaya
paduka kilèn puniku
sami bandêl jêjêngkêran

Pangran Bintara nanggupi
akanthi lan Dipadirja
lan kalih dasa mantrine
wetan kanthi Alap-alap
lan mantri kalih dasa
wus dadya wau kang rêmbug
ing aprang ungkur-ungkuran

Ngabèi Jayanagara
lawan Wiranagara kang pangarsi
katiga Suradirjèku
kapalan kawandasa
sinambungan mantri miji sadasèku
Rahadèn Suraprameya
uwor sakancanirèki

kêkapalan tigang dasa
panèkêt saking Kaparak keri
Anggot Bênêr Tambak Bêndung
kumpul lan Wôngsaprana
catur jarak alah uga mangkonèku
kinarya mantri sadasa
nanging samya mantri miji

saking Pêngging sampun budhal
wanci bangun tan adangu wus prapti
lèr kali kèndêl sadarum
lawan ngêntèni êbyar
nora suwe pangajêngnabrang mangidul
byar kathah wong nunggang jaran
sami têtakèn priyayi

saking ing pundi punika
dene enjing pun apanggih kiyai
ana kang gêlêm sumaur
nukup têka ing Sima
wusnya nabrang wau kuda pitung puluh
jujug pasanggrahanira
Pangeran Purubayèki

lajêng kukuk ngamuk samya
wong Saragni Kapurbayan wus tangi
lagya wontên wong sapuluh
bubar pating balasar
pangerane gugup dharodhog lumayu
gègèr kapusus busêkan
gumrubyug pating jalêrit

kèh mati akèh kabranan
pangerane lumayu karo nyamping
cinangking wangkinganipun
ical sabuk nèng marga
binêdhilan anggêndring palayunipun
dandanan kèri sadaya
katuju kalangan kali

Tumênggung Suradikrama
wus kacandhak rinampog angêmasi
para mantri kathah lampus
Pangeran Purubaya
pan inguwuh mandhêga Purubayèku
kaya dudu anak raja
lumayu wêdi ngêmasi

mung bisamu kajailan
pêpêdhotan lan Arungbinang ngucir
mung gunamu gawe rêtu
ngojok-ojoki ala
gawe bênggang bapa lan anak sirèku
aprang dhewe nora daya
mung jail pangawak iblis

wong duraka Purubaya
kari gundhil saking wêdining mati
lan duraka kadang sêpuh
gonira adol ombak
mring kang putra Pangran Mangkunagarèku
sagah nadhahi ngayuda
lan nadhahiwalatnèki

mring raka Natèng Banaran
mangkya prapta walat amilalati
dene swaranira umung
kapiyarsèng akathah
mèh kacandhak nêmahi ing aprang pupuh
wurunge palastra nora
wurung dunyane anggundhil

wau kang wus unggul ing prang
lajêng sami ngilèn kang taksih jurit
Kaki Bênêr kang kêtlanjur
kadohan ing pambalang
Pangran Mangkudiningrat ing yudanipun
mundur miring maksih kathah
prajurite kang ngampingi

Ki Bênêr kalojok lampah
binalêdig ing mungsuh mingêr aglis
wus anunggil kancanipun
pinêthuk tinulungan
Pangran Mangkudiningrat prajuritipun
akèh pêjah kèh kabranan
lorode kèndêl garidhih

wau kang wus mênang aprang
pirêmbagan kèndêl sami nèng Pêngging
kinumpul sadayanipun
sagung raja bêrana
myang sêntana tambur bêndhe-waos dhuwung
bèri kuda myang bandera
badhe katur mring sang aji

budhal Pangran ing Bintara
Pangran Pakuningrat sapara mantri
tumênggung kalih kang kantun
sapara mantrinira
Alap-alap lan Dipadirja kang kantun
barise sami amêncar
gêlar mrih lindhunging jurit

wau kang kasor ing yuda
katur marang Pangeran Adipati
Mangkunagara angungun
kalangkung dukanira
dyan têngara kumêrab prajuritipun
budhal angawaki yuda
dènnya mrih tumênggung kalih

Alap-alap Dipadirja
kalih arsa pinukul dèn awaki
Tumênggung kalih angrungu
ngilang amung pacalang
para mantri sakawan turôngga satus
mindha-mindha anèng dhadha
tumênggunge kanan keri

Ki Tumênggung Dipadirja
ngilèn mêncar marang wukir Marapi
angidul jog Puluhwatu
ngetan anjog ing wuntat
Alap-alap mangetan Wanakartèku
wau dènira sêluman
mangidul anjog ing Baki

wau ta dêdamêlira
Pangran Mangkunagara kang pangarsi
mantri sakawan kang mêthuk
nèng Piji gènira prang
kuda satus sakawan banderanipun
prang lèrès mangalèr samya
binabujung tinut wuri

tinut wuri barisira
Pangran Mangkunagara maksih ngusir
kênèng gêlar kuda satus
puniku tinut wuntat
kidul sami kèndêl pasanggrahanipun
mungsuhe ngilang mring wana
wus datan ana kaèksi

wau Pangeran Bintara
Pangran Pakuningrat lan mantri miji
praptèng Murong lajêng katur
aprang panukupira
sapratingkahira ing ngayuda katur
bandhangan brana busana
waos bandera lan bêdhil

lawan sira ing punggawa
Ki Tumênggung Suradikrama nênggih
langkung suka sang aprabu
wontên kêdhik mêsgulnya
ingkang rayi Pangran Purbaya barundhul
asusah kaparèng suka
kapok kakang rayi jail

ing ngayuda nora daya
yèn ing pikir ngalênthar nora titi
yèn aja sutane ratu
sayêkti tanpa karya
wau sagung bandhangan wus kinon andum
sadaya kang sami angsal
kinon bage kang waradin

wus dinum sakancanira
sri narendra budhal saking ing Kunir
lajêng barisira ngidul
wadyanira balabar
kèndêl dhusun Kamajan duk tigang dalu
wontên duta ingkang prapta
Sêcadirana namèki

êmbane Ratu Bêndara
surat ingkang saking Mangkunagari
lajêng katur sang aprabu
tinampan tinupiksa
ngaturakên nênggih sêmbah bêktinipun
ping kalih atur uninga
inggih pun Dêlèr Samawis

badhe mukul ing sampeyan
dêdamêle dhomas Kumpêni putih
Bali Bugis kalih èwu
wêrti bêkta Madura
bupatine pasisir sanga pukulun
kawula nuwun parentah
paran karsa padukaji

kula punika kênia
sampun kongsi sowan ing padukaji
kula ladosi pukulun
saking têbih kewala
rêmak rêmpu dipun abêna lan mungsuh
amung jrih sowan kewala
pêpanggih paduka aji

pun dêlèr dêdamêlira
sampun mijil saking nagri Samawis
wontên Ungaran pukulun
panganjur Salatiga
sampun titi duta kinèn mondhok sampun
angantos wangsulan sêrat
sri narendra animbali

ing Pangran Natakusuma
pra santana lan sagung pra dipati
kabèh praptèng ngarsa prabu
samya kinon uninga
ing surate Pangran Mangkunagarèku
sang nata mèsêm ngandika
adhi pikirên kang bêcik

Pangeran Natakusuma
nêmbah matur botên kenging pinikir
yèn ing kawula pukulun
tan kenging ginaliha
sêrat lamis abanging lathi pukulun
langkung saking tan prayoga
paduka sutèng narpati

punika srat calawênthah
sru gumujêng ngandika sri bupati
kabèh kang para tumênggung
miwah kang pra sêntana
apa bênêr Adhi Natakusumèku
santana lan pra dipatya
sarêng umatur wotsari

inggih lêrês rayi tuwan
Pangran Natakusuma pan sayêkti
nanging paringa wêwangsul
sampun katawis duka
dipun sarèh ngarih-arih dipun alus
ing têmbung pan botên tumbas
gumujêng sri narapati

nimbali wong Suranata
Ki Mukidin kalawan Ki Mukyadin
Dul Wakit katiganipun
padha sira gawea
têmbung rèng-rèng mèh pangrêpa rakitipun
nanging dudu pangrêrêpa
dèn pajêg amurba titih

wong têlu padha gawea
dhewe-dhewe gon ingsun amangsuli
mring Si Mangkunagarèku
surat sami sinawang
wong têtiga sami damêl tan adangu
katur pinundhut katiga
satunggil kang dèn sênêngi

Ki Dul Wakit kang kinarsan
sampun kinon nênurun lurah carik
Tumênggung Sindusastrèku
katur wus ingêcapan
tinimbalan duta Sêcadiranèku
êmbanê ratu bêndara
Tumênggung Juwana nguni

pinaring sêrat wangsulan
lajêng mangkat ngilèn anjog ing Kunthi
Pangran Mangkunagarèku
budhal ngidul sawadya
wus kacandhak wontên pasanggrahan Lêbu
lèr kilèn Ngasêm punika
surate katur ing gusti

gya tinampan tinupiksa
bêbukane alus luwês amanis
sigra dangu kang ingutus
kiyai kaya ngapa
pasêmone iya apa ora rêngu
matur pun Sêcadirana
rama tuwan ngusap wèni

caraka matur wotsêkar
rama paduka sang aji
gusti datan mawi taha
ing solah tingkahing nguni
pangeran ngandikaris
iya iki suratipun
alus datan rêkasa
anglêr kaya banyu mili
têka ewuh iya ênggon ingsun duga

jêr bisa têmên wong ika
yèn uga ulah lêlungit
yèn anêpsu iya kaya
ing padha sadhela salin
nora tolih ing wuri
kaya iku patinipun
ing Kêdhu Mangkupraja
wus dadya punggawanèki
nora ketung nglunas ipe dhasar sanak

kalawan Tumênggung Jipang
punggawane milu sakit
iya Suradimênggala
luput thithik dèn patèni
yèku mulane wêdi
ingsun iki atêtêmu
pangeran wus utusan
prang Ungaran kang tinuding
nênggih Malang Sumirang lan Malang Dewa

ambêkta lêmbu sadasa
lawan turôngga sarakit
sarêng wau dènnya budhal
pangeran sawadyanèki
ing baris Jawa prapti
ngriku pasanggrahanipun
ingkang minôngka pura
namane sampun ingalih
winastanan ing Sumarêjadimulya

wuwusên Dêlèr Samarang
Hohêndrup budhalirèki
saking Ungaran gumêrah
langkung gêng dêdamêlnèki
bêkta mariyêm nênggih
sakawan tik-tak wêwolu
badhe angantêp yuda
lan Susunan Mangkubumi
kanthi lawan Pangeran Mangkunagara

tanggal sanga likur Ruwah
budhale saking Samawis
tanggal kaping kalih Siyam
ing Salatiga duk prapti
rêmbên angati-ati
nèng Salatiga kapêthuk
dutèng Mangkunagaran
ngaturkên suratirèki
Malang Dewa kalawan Malang Sumirang

surat tinampan binuka
têmbunge atur udani
yèn kiyai badhe prapta
inggih saking Pranaragi
mangke wontên Matesih
langkung gêng dêdamêlipun
kêrig Môncanagara
wiwit amukul ing jurit
rencang kula kang tugur sawetan arga

Marapi kang kula patah
inggih santana kêkalih
para bupati sakawan
pinukul dipun agêngi
pan wadya kula sami
kawon kathah ingkang lampus
inggih tumênggung kula
satunggil ingkang ngêmasi
lampah dika tuwan dipun aprayitna

Pangran Dipati Bintara
mangkya môngka senapati
inggih Paman Buminata
mangkya sampun salin ati
nguni tumut Kumpêni
kalangkung jêrih prangipun
mangke tumut kang raka
wartine kêndêl tan sipi
pan kinarya manggala pramukèng ngarsa

badhe sanggup purun ngadhang
lampahing baris Kumpêni
prajuritipun akathah
pinaring Môncanagari
prajurit kang turanggi
nênggih sèwu gangsal atus
tumênggunge sakawan
anigang atus turanggi
mila sagah purun ngadhang lampah dika

kuda kalih èwu dhomas
dharate samantên malih
pan panutupe kang surat
kintun kuda lawan sapi
dêlèr duk amiyarsi
angundhangi ing wadyagung
ing lampah dèn prayitna
yèn angambah kidul Tingkir
kang amukul badhe Pangeran Bintara

budhal saking Salatiga
dutane pangeran kalih
anyarêngi lampahira
wau kang baris Kumpêni
dêlèr parentahnèki
kinon anunggil gènipun
ing Pangeran Pancuran
yèn wus prapta Sala benjing
ingsun awèh srat wêwangsul mring pangeran

lampahing baris tinata
angambah sakidul Tingkir
wus dadi jajahanira
tumut marang Sukawati
pinacakan Bupati
Samarangan Bumi Sèwu
Caruban Bumi Sala
kèh pinacak para mantri
têtindhihe Tumênggung Tirtanagara

lan Ngabèi Tirtasura
Ngabèi Tirtayudèki
Ngabèi Tirtawahana
Tirtalêgawa miranti
badhe angriwuk sami
marang idlèr lampahipun
kapalan kanêm bêlah
kinathahan banderèki
warna-warna kang bandera salawe prah

lawan payung kalih dasa
anjirap sawetan margi
kukuk surak nêmpuh sigra
prang lèrès samargi-margi
yèn wani marêpêki
dèn mariyêm kawur-kawur
nanging sami malawang
angênginthil kanan kering
dadya bala Kumpêni eca lêlampah

ing Bayalali kèndêlnya
sadalu enjing lumaris
kang ngrêriwuk sakin kathah
wontên wetan Bayalali
wuwuh tumênggung kalih
lampah lan Dipadirjèku
rame prang turut marga
ing Gumpang kèndêlirèki
amakuwon dêlèr sakidul Nglaweyan

wontên dhusun Kabanaran
jêjêl dhusun kanan kering
sapangulon sapangetan
gumuruh kanggènan baris
wadyèng Surakartèki
Dipati Pringgalayèku
asêsuguh wus panggya
parêng dutane sang aji
Wadana Jro Tumênggung Puspanagara

duta Kamangkunagaran
sampun ingaturan tulis
wêwangsul Malang Sumirang
Malang Dewa sami pamit
salaminipun nunggil
Pangran Pancuran pan agung
duk anèng Salatiga
pitakèn samargi-margi
pratikêle kang rayi amangun yuda

Pangeran Mangkunagara
warata balanirèki
umatur kang tinakonan
cacahipun ingkang abdi
rayi paduka mangkin
tan prabeda lawan ratu
yèn rayi Jêng Paduka
Sang Prabu Surakartèki
yêkti kathah Pangeran Mangkunagara

kadi langkung kalih lêksa
balane ingkang turanggi
para tumênggunge kathah
Pangran Pancuran miyarsi
lan anggêping Kumpêni
wus ginawe kadya ratu
ana lingsêming driya
yèn kalakona pêpanggih
ingajenan angluwihi kang sarira

dadya Pangeran Pancuran
kintun sêrat mring kang rayi
Pangeran Mangkunagara
aja kongsi apêpanggih
iya lawan Kumpêni
bok dhèwèke kênèng apus
aja kèh kaya ingwang
wus kasuwuk nèng Kumpêni
suratira binêkta Malang Sumirang

sapraptanirèng Barija
wus katur gustinirèki
angsul-angsul ingkang surat
saking Dêlèr ing Samawis
tinampan binukaglis
sarta amadhi kêkintun
asrêp wau tyasira
mirsa saguh ing Kumpêni
dènira jêng-ajêngan lawan kang rama

rêmbag angêlar jajahan
pangeran nuduh kang rayi
Pangeran Mangkudiningrat
kinon nacak Pranaragi
mangkya pra sami sêpi
mêtuwa ing Wukir Kidul
Pangran Mangkudiningrat
sawadyanira miranti
budhal saking Kusuma Rêdyadimulya

nulya lêt ing patang dina
Pangran Mangkunagarèki
budhal saking Sumarêja
ing lingsir kilèn lumaris
arsa anglanggar nênggih
mring kang rama yudanipun
nuju dina Jumuwah
tanggal sawêlasirèki
amarêngi Puwasa Je ingkang warsa

kèndêl dhusun Katêguhan
Pangran Mangkunagarèki
sakiduling Paserenan
makuwon sawadyanèki
kunêng gantya winarni
Hoêndrup ingkang Gupêrnur
kang makuwon Lawiyan
sowan marang sri bupati
manggihakên kang raka Pangran Pancuran

kalawan sakadangira
amung ambêkta upêsir
lawan kang para dipatya
mung bêkta magang sapalih
Abraham marang wuri
sigra têdhak sang aprabu
nitih Ki Ulundêrsa
rasukan baludru wilis
songkok wungu gêmbaye jo nyampingira

rêspati dêdêg pidêgsa
kadya Prabu Maèspati
Risang Arjunawijaya
pasêmon wangunnya brangti
wus mijil saking puri
ginarêbêg wadyanipun
prapta salèr gêladhag
mung menggok angilèn kêdhik
tan adangu idêlèr sêlak katingal

kèndêl sang nata sakêdhap
mèh têdhak saking turanggi
dêlèr nyandêr jangan-jangan
tuwan têdhak saking wajik
tanggêl wasisan loji
saksana sarêng lumayu
lajêng sami angetan
sêsami ngrampak turanggi
praptanira ing loji dêlèr tumêdhak

amurugi sri narendra
gupuh sang nata nêdhaki
saking turôngga anyandhak
tabe rêrangkulan sami
aras-ingaras sami
sami jôngga iringipun
dangu jumênêng samya
majêng ngalèr angantosi
ing praptane wau Pangeran Pancuran

nulya kang para dipatya
mêndhak tarap nganan ngeri
praptane Pangran Pancuran
rasukan baludru wilis
akuluk jangkang abrit
nyamping ragi Bali sarung
têdhak saking turôngga
ingiring kabèh para ri
dêlèr ngawe sarwi matur ing sang nata

punika raka paduka
sang nata mêthuk sakêdhik
gapyuk sami sêsalaman
sawusnya kang raka aglis
angrangkul jangganèki
mingsêg-mingsêg awêtu luh
anulya ingusapan
ing saptangan sutra kuning
kongsi dangu dènira adêg-adêgan

wong pasisir sami nyawang
ing pangeran lan sang aji
para mantri pra dipatya
sêsêmbènira ningali
ewuh dènnya ngarani
sang nata asalin wangun
kadya putra Cêmpala
duk ingangkat senapati
Radèn Dhusthajumêna prang Bratayuda

dêlèr kang minôngka Krêsna
dêdêge alus pasagi
kuciwa dadi Walônda
wong pasisir ting barisik
Pangran Pancuran iki
têka ewuh tangguhipun
milu kandhangan apa
dêdêge têka baluncing
iya apa ing sabrang apa ing Jawa

lamun ta wani moyoka
nadyan sabrangana iki
nora tumèmpèl satriya
dêstun têkèng Buta Cakil
Dêmang Gêndir Pênjalin
Ki Ngabèi Randhuwusu
lamun dadia rôngga
pantês Rôngga Walang Kolik
yèn Jawaa tumèmpèl ing ngêndi baya

lamun putra tanah Jawa
nora ana kang amirib
dene ibune Madura
sarigake ana ngêndi
rowane lunga ngênthir
ringkese têka ngalumpuk
datan muwuhi kojah
yèn ngandika wuwuh mamrih
swara kadya wong wadon gêring rong wulan

êmbuh gone tinêmua
satriya mangkene iki
mila wong pasisir samya
panyawange anitèni
padha ngrungu kalêsik
duk arsa jinunjung ratu
nanging môngsa têmêna
mêmurih êlok sathithik
mrih gêrago wong agung kang mangun aprang

manjing lojipilênggahan
idêlèr lawan sang aji
tuwin Pangeran Pancuran
lawan ingkang para ari
dêlèr matur sang aji
tuwan sunan lamun tamtu
eling raka paduka
Pangeran Mangkunagari
kêna dipun arêp-arêp tanah Jawa

kadi enggal raharjanya
inggih ing nagari Jawi
nanging sumêlang kawula
kula ajêngakên jurit
lan rama tuwan nênggih
Mangkubumi wus pinunjul
prawira ing ngayuda
untung ilang bêlum pasthi
rama tuwan prajurit môndragunèng prang

sumbagèng rat wirotama
angadoni jayèng jurit
raka paduka Pangeran
Dipati Mangkunagari
rêbat bawah wadyèki
agung pra sami kaburu
para Tumênggungira
Mangkunagaran kèh mati
mila kula ing susah têtulung yuda

dhatêng raka jêngandika
Pangran Mangkunagarèki
pan sampun ajêng-ajêngan
rama paduka ing mangkin
sampun wontên Matesih
wadyanipun sampun agung
ngêrig môncanagara
baris Matesih ing Bangsri
balanipun anggambuh ngêlar jajahan

sigra wau gupêrnur
sawusnya bisik marang sang prabu
pamit mundur marang pakuwonirèki
sakidul Nglaweyanipun
nêm dalu makuwon kono

pangeran dutanipun
Jayakintèki bêkta sêsuguh
bêras bèbèk salawe lêmbunirèki
lan ayam sapuluh pikul
bêrambang bawang lan êndhog

kalawan suratipun
tuwan idêlèr arsa têtêmu
Pangran Mangkunagara sêmaya kêdhik
sêdhêng campuh aprang pupuh
agampil besuk patêmon

kiyai bakal magut
balane padha nglarag mangidul
badhe Ngutêr gèn kawula anadhahi
lah tuwan awèha wêruh
yèn kala tuwan makuwon

dipun prayitnèng kewuh
apan kiyai darbe panukup
tukang nukup tumênggungipun kêkalih
amêthèk wong kawan atus
damêle nukup kemawon

tuwan sayêktinipun
sampun lêt têbih pakuwonipun
arêm-arêm Pangran Mangkunagarèki
saking lumuh atêtêmu
milane agung ngalap sor

mangkana budhalipun
saking Laweyan tuwan gupêrnur
ngidul ngetan kèndêl Paserenan sami
idêlèr sabalanipun
ing ngriku dènnya makuwon

pangeran ênggènipun
nèng Katêguhan sakidulipun
ing Serenan kasompokan lan Kumpêni
mingêr ngetan barisipun
makuwon dhusun ing Pojok

gunêm ing sabên dalu
lawan sagung ingkang pra tumênggung
kang ginunêm ora tumuli nêmoni
bêcik kang êndi ta iku
riyon kang sami tinaros

tan ana ingkang kumpul
pating balêsar ing rêmbagipun
Danawarsa lan Jayaningrat Matawis
botên panggih rêmbugipun
dene bupati kang roro

Suramangunjayèku
lawan Tumênggung Janapurèku
rêmbagipun sami kêdah amanggihi
sampun tanggêl barang laku
ing pikir pan maksih riyon

ya ta wau sang prabu
undhang ing bala siyaganipun
karsanira nênggih karya marêpêki
ngrupak jajahaning mungsuh
wus budhal saking ing Murong

sawadyagung mangidul
prapta ing Krêja Kamajan Jamus
tigang dalu masanggrahan sri bupati
lajêng budhale mangidul
tanah Matesih makuwon

ing Bangsri dhusun agung
wadya prajurit pangarsanipun
ngêlar-êlar ing jajahan kanan kering
punggawa pangarsa kidul
Ki Tumênggung Natasingron

lawan sakancanipun
sagung pra mantri ingkang panganjur
pangidule ing kali Jalatah prapti
jajahan mêngsah kapikud
mring Tumênggung Natasingron

ya Wrêksanagarèku
wantêr arikat tanaganipun
ngorak-arik yèn ora ana prajurit
Kudanawarsa asung wruh
yèn Tumênggung Natasingron

wus ngancik Barawatu
pangeran langkung dènira bêndu
budhal saking Pojok sawadya ngawaki
kumêrab wadya anggrêgut
duk miyarsa Natasingron

pangeran badhe mukul
sigra ngoncati budhal ing dalu
sakancane mung tilar mantri kêkalih
wontên kuda pitung puluh
jaga ngawali kemawon

pangeran praptanipun
kapanggih suwung ing Barawatu
amung wontên pitung puluh kang turanggi
binujung marang panganjur
palayune ngèrèk ngulon

dadya nèng Barawatu
Pangeran Mangkunagara sampun
masanggrahan lan sagung wadya prajurit
lan sagung punggawanipun
wus tata dènnya makuwon

sigra dadèkkên rêmbug
mring Paserenan dêlèr gènipun
ingaturan anggitik mungsuh tumuli
gampil ing benjang yèn sampun
mungsuh sirna atêtêmon

dêlèr apan nênurut
saking Serenan budhal gumuruh
nabrang ngetan sagunging bala Kumpêni
ngetan ngalèr lampahipun
sarêngan dènira bodhol

kang saking Barawatu
budhal angalèr wadya gumuruh
wus katingal lampahe baris Kumpêni
Mangkunagaran kadulu
saking doh sarêng mangalor

lampahing duta agung
awira-wiri mantri jronipun
kang ingutus maring barising Kumpêni
Sumêdhangan praptanipun
baris Kumpêni makuwon

pangeran barisipun
anèng ing Wera sabalanipun
pasang rakit pangarsa myang kanan kering
wus cêlak ênggoning mungsuh
nèng Bangsri kang para katong

pangeran wus ingutus
atur sugata marang gupêrnur
lan matêngkên rêmbag pamukuling jurit
lawan idlèr wus sarêmbug
ing samôngsa ngasmarèng don

punggawa pangarsa sami
balane Natèng Banaran
Tumênggung Panatasingron
nênggih pun Wrêksanagara
prapta sakancanira
tur uninga lamun mungsuh
dêlèr baris Sumêdhangan

Pangran Mangkunagarèki
baris wetan Sumêdhangan
dhusun ing Wera ênggone
têbah saonjotan kidang
saking baris Walônda
amatêngakên ing rêmbug
gèning mukul ing paduka

Natasingron têliknèki
kang kinon momor ing mêngsah
ingkang dinangu cacahe
watara kathahing mêngsah
punang têlik turira
sadaya ngatawisipun
idêlèr lawan pangeran

kadi cacahing prajurit
salêksa lan gangsal nambang
lamun wontêna kirange
pan inggih botên akathah
miwah lamun langkunga
botên kathah langkungipun
saking gangsal wêlas nambang

Natèng Banaran nimbali
ing santana pra dipatya
lan lurah prajurit kabèh
tinawu ing bobotira
samana gunging mêngsah
apa oncat apa magut
kang abdi matur sadaya

sumôngga karsa narpati
kang abdi dalêm kewala
amrih ing yuda rêrêmpon
kang abdi darmi lumampah
sang nata angandika
santana lan pra tumênggung
ngarêpna Mangkunagara

ingsun ngarêpkên Kumpêni
lah bocah jêro kewala
iya sun gawa saparo
kang patang atus kewala
punjul wong Suranata
wolung puluh papatipun
mantri pinilih tri dasa

bocah jêro kang sapalih
patang atus milu jaba
kang sun pangku iku bae
Magêlang para dipatya
sêdyane lumuh pisah
antepe dadia bubuk
yèn kênia lumuh pisah

Pangran Natakusuma glis
lan Rôngga Wirasêtika
wus tilar dhuwung kalihe
majêng sami matur nêmbah
pukulun nuwun duka
yèn èstu karsa sang prabu
nadhahi angantêp yuda

tan wontên ajrih ngêmasi
sadaya abdi paduka
amung inggih kuciwane
pukulun tan antuk papan
lan mêngsah taksih ura
botên anunggil gènipun
owêl abdi padukèndra

sanadyan kathaha ugi
yèn mêngsah dadya satunggal
botên tanggêl pangantêpe
sang nata gumujêng suka
Dhimas Natakusuma
ingsun pan kaya sirèku
iya kapalang ing papan

yèn mêngkono sun unduri
rôngga padha undhangana
kancamu bupati kabèh
besuk-esuk ingsun budhal
ing Bangsri ingsun tinggal
bubaran wau kang rêmbug
wande umangsah ing yuda

ing dalu datan winarni
enjing atêngara budhal
gumuruh wadyabalane
putra santana nèng ngarsa
nuntên kang pra dipatya
sri narendra munggèng pungkur
lan wadya ing jro sadaya

kèndêl dhusun Wanasari
sadalu amasanggrahan
enjinge budhal angalèr
Murong kèndêl masanggrahan
anata balanira
kunêng malih kang winuwus
Pangeran Mangkunagara

tur uninga ing Kumpêni
yèn kang rama sampun jêngkar
saking Bangsri sawadyanê
angalèr mring Sukawatya
suwawi tinututan
tinut ing sapurugipun
idêlèr nurut kewala

têngara baris Kumpêni
budhal saking Sumêdhangan
arsa asarêng angalèr
lampahe lêt tigang bulak
ing Sukawati prapta
Pamasaran kèndêlipun
pangeran ing Pagêdhangan

baris Kumpêni miranti
pangeran pemut prayitna
yèn ingkang rama badhene
sampun angundhangi bala
badhe angantêp yuda
dene pênêd papanipun
ing Sukawati arata

idlèr ngundhangi prajurit
sami prayitnèng ngayuda
Pangran Mangkunagarane
marang dêlèr pemutira
yèn kyai dèrèng nabrang
ngalèr mêksih anèng kidul
niyat magut ing ngayuda

kunêng kang winuwus malih
Sri Narendra Kabanaran
kang baris anèng ing Murong
agung dènnya pirêmbagan
angrakit gêlaring prang
badhe ngantêp yudanipun
kasaru wontên caraka

saking Pugêr Adipati
surate atur uninga
lamun kang rayi jêngkare
Pangran Arya Singasêkar
tilar nagari Jipang
kawone saking Sêdayu
pinanggih lawan kawula

botên ngangge têpang pikir
pun Pugêr nuwun dêduka
sintên kang kinarsakake
têngga tamping lèr punika
Pangeran Singasêkar
mring Kadhiri lolosipun
môngsa mêcahna kaluwak

kula nuwun atur tiwas ing pukulun
rumêksèng tampingan
rumaos botên kasait
tiwasipun rayi dalêm Singasêkar

sang aprabu miyarsa kalangkung ngungun
kalawan Pangeran
Dipati Bintara mangkin
nuwun lênggah ing nagari Garobogan

sang aprabu ing batin kalangkung rêngu
pinupus yèn beka
dènnya arsa magut jurit
tyasnya lagya kuwur wande magut ing prang

iya lamun Si Adhi Bintara iku
yèn cinukêngana
beka satêngahing jurit
pan ingarêm-arêm tyasira sinamar

ngandikarum Dhimas Bintara sirèku
jaluk Garobogan
kadangira Pugêr iki
kaya priye ngêndi gone mrênahêna

dene iku sira adhi ingsun turut
jaluk Garobogan
watakira dhingin-dhingin
marènana sok lali ing pawong sanak

mring sadulur alane dèn ulur-ulur
pakaryan tan arja
nora tulus dèn walêsi
ingkang rayi pucêt sumungkêm pratala

aturipun sumôngga karsa pukulun
inggih dèn kumbaha
yèn kadosa nguni-uni
sakalangkung jrih kula ing padukèndra

ing sotipun kadang sêpuh pasthi ampuh
kula manggih papa
kang ngukup mung kakang aji
gih punapa badan kang dipun walêsna

durakagung gih kawula sok adigung
kathah aturira
sêpata kadya wong cilik
Pangran Adipati Bintara mring raka

sigra wau Narendra Gandhèk tinuduh
mundhut Garobogan
marang Pugêr Adipati
pinaringkên marang Pangeran Bintara

Pugêr amung dhinongkolakên wong satus
langkung gujêngira
sira Pugêr Adipati
nora môntra-môntra yèn sak manahira

wêruh lamun kang duwe panggawe saru
Pangran Buminata
nyêndhandhê sajêge urip
durung-durung nglakoni panggawe tata

apan iku yamôngsa mantêpa besuk
marang ingkang raka
sayêktine dadi kardi
kudu-kudu ambêbeka lêlampahan

nora enjuh mung gunane gawe rusuh
sampun tinampanan
ing Garobogan nagari
langkung suka Pangran Dipati Bintara

yèn tinangguh sagah balanipun wuwuh
adhadhag mêdhadhag
mangah-mangah ulatnèki
kaya êbung pring pêtung mêntas binakar

ya ta wau barise Kumpêni maju
kèndêl dhusun Gêbang
Pangran Mangkunagarèki
kèndêl baris wontên sawetaning Gêbang

Sang Aprabu Kabanaran karsanipun
pan anglès kewala
lagya sêbêl ingkang galih
ing bekane kang rayi Pangran Bintara

kang tinuduh dadia kawal ing pungkur
pra wadana jaba
sadaya ing jro satunggil
têtindhihe Mas Rôngga Wirasêtika

sisihipun Radèn Suryanagarèku
sagung pra dipatya
ing jaba sadaya kering
mung kadhèrèk sang nata sêntana putra

budhalipun mangilèn wau sang prabu
mingêr ngalèr nabrang
praptane salèr bênawi
ngetan malih sakêdhap praptane Bancar

kèndêl wau masanggrahan sang aprabu
mungsuh wus miyarsa
pangeran miwah Kumpêni
sami nusul baris Kumpêni kalawan

barisipun Pangran Mangkunagarèku
budhal saha lampah
wetan kilèn nunggil kapti
baris Murong kang dèn ungsir budhalira

ingkang kantun Murong kirab barisipun
baris mungsuh kagyat
anarka sunane maksih
sami kèndêl Kumpêni baris sumêngka

barisipun Pangran Mangkunagarèku
lan sabalanira
anèng dhusun Batu Tangkil
baris Murong kêbut ngalèr ngilèn samya

dêlèr ngutus amatêngakên ing rêmbug
Dipati Sêmarang
praptèng baris Batu Tangkil
wus pinêthuk urmat baris prajuritnya

baris susun jroning pasanggrahan agung
sagung baris dharat
nèng ngara-ara ing jawi
pan agabag ewon kang baris turôngga

praptanipun wau awake gupêrnur
Dipati Sêmarang
pinanggihan anèng jawi
soring tarub pasanggrahan sampun lênggah

pra tumênggung tinunggilkên pra tumênggung
lan Kudanawarsa
puniku jajare linggih
pangerane kang munggèng kursi kewala

Dipatyèku Sêmarang tyasira kêju
dêlèr kang karya wak
têka nora nêmu aji
linênggahkên anèng ing widhig kewala

lan andulu solah tingkahing wadyagung
sinawung sinawang
sasêmone gawe cilik
lonyot-onyot ing pratingkah gêgêculan

tyase alum Dipati Sêmarang iku
mulat ing pratingkah
ki dipati kêcil ati
prakarane ngunthêt saparo tan mêdal

ngaturakên surat kang saking gupêrnur
kêdah pêpanggiha
matêngakên barang pikir
sabarange pênêd nuli kalakona

ya ta wau kèndêl ing pamaosipun
pangeran ngandika
hèh Adipati Sêmawis
dêlèr iki têka mangkene karsanya

atêtêmu iya apa bedanipun
kalawan pangucap
kang kalêbu ing srat mami
bèbèt ingsun tan ana ngoncati ujar

apan iku kakang mas panjalukipun
Pangeran Pancuran
nuli têmua lan mami
ngarah apa bok besuk sawusing karya

apan ingsun liwat rubêd atiningsun
wong arêp-arêpan
ingsun iki nyêngka tandhing
pan kiyai prajurit sumbagèng jagad

tikêl satus balane lan balaningsun
tur padha prawira
kabèh balane kiyai
balaningsun lagi aprang bêbocahan

prandenipun nêmah tan mingkêt sarambut
saking ingsun iya
wus saguh marang Kumpêni
rêmak-rêmpu ingsun tan sumêdya oncat

ciptaningsun lan Kumpêni barêng gêmpur
môngsa dadak cidra
lamun taliti Matawis
wus muliha Adipati ing Sêmarang

layang ingsun angsul-angsul bèn lumaku
Si Kudanawarsa
ingkang gawa layang mami
ngiras wakil prasasat wus awak ingwang

sami mundur Dipati Sêmarang gupuh
praptaning Sumêngka
wus panggih lan ingkang nuding
Hoêndorop dipati ginawa ngiwa

aturipun katur sasolahing mungsuh
Dipati Sêmarang
mring dêlèr amrasabêni
sampun mindho kula kinèngkèn marika

solahipun beda lawan pamanipun
taklim ing kongkonan
ing adate Mangkubumi
yèn punika pratingkah agêgêculan

manggil gupuh Radèn Endranata tumut
prapta tinakonan
miwah Naladiranèki
ingkang sami mindho ming têlu dinuta

mring Sang Prabu Natèng Kabanaran kruhun
ngajèni kongkonan
satata gènnya manggihi
lan têmbunge sêdhêp prak ati pasaja

patutipun sagène pakuwonipun
mondhoka sadina
yèn Pangeran Mangkubumi
pasêmone baris lir goning narendra

sru gumuyu agoyang kapalanipun
êmbèn Danawarsa
badhe kinèngkèn mariki
siyaganên têtarub pakuwon ngarsa

bubar sampun kunêng malih kang winuwus
Pangeran Pancuran
kintun sêrat mring kang rayi
wus tinampan ing Pangran Mangkunagara

têmbungipun hèh yayi mas sira iku
iya dèn prayitna
patêmon aja nglakoni
lamun durung ingsun lumaku nèng ngarsa

apan ingsun maksih lumaku nèng pungkur
iya durung kêna
lumaku ana ing ngarsi
lamun ingsun wus kêna lumakyèng ngarsa

dadi uwus patêmone sakarêpmu
kang pindho yayi mas
prang lan Paman Mangkubumi
aja age yayi ngêntènana ingwang

pantês ingsun tuwa kadang gulang pupuh
ya singa tiwasa
prang lan Paman Mangkubumi
duk miyarsa maos kèndêl latah-latah

dutanipun kang raka sinungan wuwus
lah iki kakang mas
ngandika datan pakering
nora lingsêm karungu samaningjalma

dadak iku ngêmbari kyai prangipun
tan wruh ing ukara
tan wruh ing Pon Wage Paing
wong kumaki iya prajurite pira

nadyan iku duwea prajurit sèwu
ya têlung èwua
nora patut anadhahi
pamanane wus prajurit têmênanan

pira-pira prajurit sabrang kapupu
Mayor Has Mayor Pal
Mayor Pèr Kalèrêk mati
prang lan kyai tumpêsan prajuritira

waniningsun sun rewang prang amalincur
gêlar salindhutan
wong aprang lawan kiyai
tadhah dhadha pasthi rêmuk-rêmpu bebas

dutanipun kang raka sinung sul-angsul
Pangeran Pancuran
sampun lèngsèr nêmbah amit
kawuwusa ingkang baris anèng Bancar

amrih laku wau kang putra tinuduh
pangeran dipatya
ngirid wong môncanagari
pra dipati wus kinèn mantuk sadaya

Pangranipun Dipati Anom Madiun
lan Suryanagara
nêdya tulung Pranaragi
kang binobok saking ing gunung Srêngkara

nahên gantya kang winursitèng ris
nênggih wontên sêmpalaning kôndha
nagri Turki nangkodanê
ing Turki tanah ing Rum
lunga dagang mring Bawah Angin
nangkoda kalih sanak
sami sugihipun
lan kadang mung sabaita
ingkang tuwa anama Ki Sèh Ibrahim
kang anom Ki Sèh Iskak

wus lakune nagari ing Turki
lamun nangkoda dagang anêbah
anggawa cape rajane
ing cape sultanipun
pan kalaut nèng Bawah Angin
titihanipun pokah
sêbit layaripun
palwane kalunta-lunta
kalih atus sabaita rowangnèki
Sèh Ibrahim ngulama

datan kèndêl baitanirèki
anut ing barat kalunta-lunta
ngetan tan ana enggoke
kasanggrok nèng pulo Drus
dadya kèndêl palwanirèki
nanging tan wontên tiwas
mung titihan putung
lawan layaripun sirna
nèng pulo Drus minggah Tuwan Sèh Ibrahim
manggihi tiyang kathah

wong lalaran kang anambut kardi
gêraji kayu sadina-dina
Tuwan Ibrahim têtakèn
mring wong gêraji iku
iya iki nagari ngêndi
apa rajane ana
wau kang sumaur
puniki ing Batawiyah
amung jendral gêng-gênge nagri ing ngriki
akulit kadi tuwan

nanging kaot sêrban lawan topi
kalih tuwan sami kulit pêthak
sawusirantuk têtakèn
wangsul baitanipun
sagung awak baita sami
kinèn kantun prayitna
amung kadangipun
binêkta anitih sampan
minggah dharat sapraptanirèng Batawi
arsa anjaluk tiyang

samya kagyat têtiyang Batawi
arang kambah sami kagawokan
abagus agêdhe-gêdhe
têtakèn gêdhongipun
gèning jendral sami lumaris
ingkang jaga lumajar
badhe ngaturi wruh
yèn têtiyang Turki prapta
sawêg matur Sèh Ibrahim sêlak prapti
anguwuh jendral-jendral

langkung gugup jendral angêdhuni
dharakalan kapêthuk ing latar
sampun cinandhak astane
lajêng binêkta lungguh
munggwèng kursi lajêng dènnya ngling
jendral sun jaluk tiyang
putung tiyang ingsun
mulane kalunta-lunta
jêbul kene pan ingsun iki Rum Turki
iki cape rajèngwang

tuwan jendral sigra aningali
cape Jêng Sultan Muhamat Likan
Rum ing Ngadli Ratu gêdhe
kêkalih êcapipun
Kangjêng Sultan Mustapa Rumi
jendral sêngkut mangrêpa
langkung sugun-sugun
tuwan paduka dèn sabar
dene tuwan saèstu nangkoda Turki
kadhapur ing nagara

dene antuk cape ratu yêkti
yêkti kajêjêr nangkodèng prangja
mila dipun ragi rèrèh
kula turi tan wurung
inggih amrih ingkang prayogi
manthuk lah iya jendral
sun anti sanggupmu
ingsun rèrèh tanahira
manawa na wong nikara marang mami
môngsa bodhoa sira

tuwan jendral matur ngasih-asih
sintên purun tuwan kula rêksa
ing sadhahar minumane
anulya amit wangsul
mring parahu jendral ngurmati
angatêr lan sugata
sarwi wuwusipun
tuwan yèn wus tigang dina
inggih tuwan kawula aturi malih
dhatêng wisma kawula

saungkure Tuwan Sèh Ibrahim
Jendral Jakup Musêl pirêmbagan
lawan Dêlèr Dhirèkture
Pan dêr Para ranipun
iya Petrus Albèrtus prapti
jendral atutur warta
ana nangkoda gung
saking Turki bijaksana
parenenya palwa putung tiyangnèki
têmah kalunta-lunta

gawa cape Sultan Rum sayêkti
iki patut yèn sinilih basa
iya ngakua dutane
ya Kangjêng Sultan ing Rum
amariksa rusaking Jawi
sapa kang dadi purwa
Jawa rusakipun
kang aprang nora maria
Mangkubumi sayêkti lamun apanggih
Sultan Ngêrum dutanya

sayêktine kêkês Mangkubumi
nuli nurut iya saparentah
ing Kumpêni pratikêle
anut ginawe Ratu
ing Nagari Jawa sapalih
Dhirèktur Pan dêr Para
pan Petrus Albèrtus
myang sagung rad pên india
wus sarêmpêg amung kari pikir siji
ambobot marang upah

ana ingkang tri atus sêsasi
ana kang patang atus sawulan
limang atus nêmatuse
puniku reyal sêpuh
sigra jendral ingkang mêdhoti
patang atus sawulan
kêton patang atus
cêkak landhung wus bêgjanya
ing tutute sakênane Mangkubumi
nurut maria aprang

saingone sabature sami
wong rongatus kang anèng baita
kang atunggu dagangane
sawêdhus bêrasipun
sabêrambang bawang dhognèki
saminyak samarica
kapulaganipun
wus êsah ingkang bicara
nulya ngutus mringpulo Drus Komisaris
lawan kaji satunggal

wong Makasar Ki Kaji Duljaki
ingkang bisa basa Turki Arab
ing pulo Drus sapraptane
sarta bêkta sêsuguh
warna-warna sapitung kunthing
pamrihe kasaida
bature rongatus
kanggoa satêngah wulan
wusnya panggih lawan Tuwan Sèh Ibrahim
nuju amaca Kitab

Kitabira wontên kalih pêthi
kagyat mulat komisaris prapta
lan akathah gêgawane
kalangkung sukanipun
komisaris wus tata linggih
alon manis têmbungnya
tuwan kula ngutus
dhatêng putra jêngandika
tuwan jendral atur pratôndha ngurmati
rèhning paduka prapta

inggih wontên tanah ing Batawi
aprasasat Sultan Rum kang prapta
angramati ing dasihe
sasat dhawuh andaru
amadhangi nagri Batawi
mung tuwan kang sayogya
pinintanan tulung
ing sagunging para susah
Sultan ing Rum babone ratu sabumi
tyas mulya paripurna

kula ngutus ngaturi udani
nagri kang tuwan ciki punika
sapangetan saurute
manggih susah kalangkung
sagung daganganing Kumpêni
kèndêl datan lumampah
pirang-pirang taun
Kumpêni rugi kewala
ingkang mawi ing tanah Jawa ajurit
sinapih datan kêna

wontên anaking raja satunggil
namanipun Radèn Mas Sujana
Mangkubumi ing samake
angamuk pirang taun
datan kêna apês ing jurit
langkung sawindu dènnya
amurwèng prang pupuh
eyangipun prêjangjean
lan Kumpêni manjing darah kulit daging
sagêbyaring baskara

awon-ingawonan datan kêni
èwêdipun tinadhahan ing prang
sasat prang lawan putune
tinêmênan puniku
nistha ing prang mukul lan kaki
rinewang prang wêtara
tan kêni sinêmbur
atusan sabên ayuda
pêpatine wutahing rah dalajati
bumi satêmah rêngka

putra tuwan jendral langkung runtik
sayêktinipun langkung bêbana
bilih dados usadane
tanah Jawi pukulun
angipuka ing Mangkubumi
pasthi tuwan ginêga
jêr tuwan jinis Rum
Mangkubumi yèn kênia
ingadêgkên ratu sapalihing bumi
kèndêla amangun prang

putra tuwan jendral anaosi
kawan atus kêton sabên wulan
Sèh Ibrahim pamirsane
kalangkung ngungunipun
ana ingkang karasèng galih
Sèh Ibrahim ngulama
dhangan ing tyasipun
rêsêp karya kabêcikan
ya warahên si jendral aja kuwatir
ing samono prakara

aja nganggo iya dèn opahi
yèn amurungakên wong tukaran
pan wus gêdhe ganjarane
mungguh Hyang Maha Luhur
komisaris umatur aris
tuwan putra andika
jêr wus nadaripun
môngsa kênaa tinulak
angandika wau Tuwan Sèh Ibrahim
ya warahên si jendral

besuk-esuk sun têmu pribadi
karo si jendral padha rêmbugan
ingkang linakon bêcike
wajib amrih rahayu
iya marang isining bumi
ingsun iki wong dagang
ngancik nagarèku
lagi nêmu kasusahan
kuwajiban ingêntèni milu mikir
mulyane kang nagara

komisaris lan Kaji Duljaki
sampun pamit Rum baya lumarap
wus minggah dharat lampahe
lajêng panggih Gurnadur
Jendral Jakup Musêl anganti
lawan Dhirèkturira
Petrus ya Albèrtus
Komisaris praptanira
ngaturakên saguh Tuwan Sèh Ibrahim
têtulung ing prakara

tanah Jawa marine ajurit
akarya mandhêging dêdagangan
bumi kèh dadi rusake
apan ing dintên besuk
rama tuwan mariki malih
amatêngakên rêmbag
mrih kalakonipun
wajib tulung kasusahan
duk miyarsa ing karsane Sèh Ibrahim
suka ingarsa-arsa

kunêng dalu kawuwusa enjing
komisaris kang kinèn amapag
bakda Rum baya lampahe
sapraptane pulo Drus
Sèh Ibrahim wus dèn aturi
wau gurnadur jendral
ing sawingkingipun
utusan amêpak bala
dragundêre rongatus lan jalan kaki
urmat baris yèn prapta

kapêthukan Tuwan Sèh Ibrahim
lan amêpak ing Rat pên idia
baris wus miranti gone
dêlèr kalih tinuduh
mêthuk reta pinggir pasisir
kang pinêthuk wus prapta
têdhak ing parahu
sigra ingaturan minggah
ing kareta minggah Tuwan Sèh Ibrahim
lajêng karetanira

praptanira jendral mêthuk kori
lawan sagunging Rad pên idia
gupuh-gupuh tênagane
kadya urmat ing ratu
jendral langkung angasih-asih
kinanthi rinarêpa
wus binêkta lungguh
sagunging Radpêni diya
sami tabe wus samya linggih ing kursi
Sèh Ibrahim ngandika

apa nuli jendral pikir iki
apa tamban mungguh lakuningwang
Jakup Musêl lon ature
inggih salêrêsipun
tuwan kula ajrih ngaturi
yèn tuwan sampun dhangan
Tuwan Sèh lingnyarum
manawi na pikir liya
liya ingkang ginawa si komisaris
aran wong pêpikiran

ingkang enak padha dèn lakoni
lamun sira kabotana ing prang
ya sira aja andalèh
lamun wong daging ingsun
lamun ingsun kirima tulis
marang ing ratuningwang
anuwunkên bantu
aja maido maring wang
pasthi olèh iya prajurit rong kêthi
sok kêlara nyugata

iya sapa mungsuhmu ajurit
dadèkêna ancura nagara
iya ngong kaduga bae
pan iya ratuningsun
bangêt asih ing awak mami
Sultan Muhamad Lekan
narendra pinunjul
sumbagèng rat pramugèng prang
prajurite kabèh pitung puluh kêthi
yèn ingsun utusana

tur uninga lamun awak mami
dagang ngambah ing nagara susah
susahe nuju prang gêdhe
mrih mulyane prajèku
ingsun nuwun kirim prajurit
nadyan patang kêthia
pasthi lamun antuk
ingsun sira aku bapa
antêp ingwang iya jendral nora wigih
nglakonisarat Jawa

ingsun iki sira gumatèni
sampe mati nglabuhi prakara
iya mrih rahayu kabèh
jendral angrêpa matur
langkung saking tarima kasih
langkung saking kalingga
dene wawratipun
tuwan inggih tanah Jawa
amung ewon langkunga botên kuwawi
pasthi praja suwak brak

têmah ajur botên dadi takir
mila tuwan panuwun kawula
mung ngipuka sami darbe
amrih puruna rukun
sampun kongsi sulaya budi
wong cilik karisakan
kasihan kalangkung
nênulari tanah sabrang
gawe mandhêg marang dagangan Kumpêni
windon rugi kewala

amung tuwan pantês ngusadani
risakipun inggih tanah Jawa
tuwan tunggil agamane
aluhur Sultan ing Rum
mila tuwan kula aturi
môngsa sagêda bôngga
ing salêrêsipun
yêkti agamane cacad
yèn mopoa ing pitutur mrih sayêkti
kadi anut kewala

sigra wau Tuwan Sèh Ibrahim
iya ingsun nora gawa rowang
wong Turki sun tinggal kabèh
sun gawanana batur
tuwa roro bocah kêkalih
Duljaki ingsun gawa
akèh karyanipun
kang minôngka juru basa
tuwan jendral sigra dènnya marentahi
kang juroning baita

nuju wontên duta ing Samawis
utusane Dipati Samarang
Wiryamanggala namane
kalawan mantunipun
namanira Dyan Wirasari
gandhèk ing Surakarta
nênggih lurahipun
swargi sumare Lawiyan
duk wiwite pakêthip lunga angungsi
pangan maring Samarang

pinarêngkên Tuwan Sèh Ibrahim
ing antuke nunggil sabaita
sira Wiryamanggalane
kalawan ingkang mantu
Wirasari wus mancal aglis
samarga ing lautan
agung andêdangu
pratingkahe tanah Jawa
Kyai Wiryamanggala umatur aris
tuwan anak kawula

Wirasari puniki angabdi
dhatêng Sang Prabu ing Kartasura
dadi wong kandêl têgêse
lêlurah gandhèkipun
malah tate kinèn tut wuri
kang rayi kang prakosa
samangke puniku
Pangran Mangkubumi nama
prawirèng prang samangke kang dadi kardi
agung numpês Walônda

duk miyarsa Tuwan Sèh Ibrahim
langkung suka agung atêtanya
Wirasari cinêlakke
lêga ing manahipun
myarsa ture Dyan Wirasari
yèn agung sok dinuta
jênêngi prangipun
duk ingabên mring kang raka
lawan pira-pira kang mungsuh katitih
tan amôngga puliha

dadosipun makatên puniki
ing nguni Jendral Emup punika
prapta ing Surakartane
nuntên saantukipun
kesah Pangran Amangkubumi
lajêng prang tanpa wêkas
aprang padha batur
dadya lêtuh kang nagara
pan ing mangke tuwan kula tan udani
ngungsi wontên Samarang

wus têtela Tuwan Sèh Ibrahim
saking Radèn Wirasari turnya
yèn abêcik têtêkone
lan bêcik dhapuripun
nguni Pangran Amangkubumni
kunêng kang alêlampah
Tuwan Sèh nèng laut
wau suratira jendral
sabên kantor Têgal Japara Samawis
wus sami kadhawuhan

suratira Jendral ing Batawi
Sèh Ibrahim Tuwan Sarip Bêsar
Sultan ing Rum carakane
dèn padha sugun-sugun
singa-singa kang dèn ampiri
dutane Raja Bêsar
dèn cakut dèn takut
aja gêgawa maring wang
tuwan jendral langkung dènira nasabi
mingit panggawenira

wau lampahira Sèh Ibrahim
kèndêl Têgal petor dhalêm mapag
langkung panyuba-nyubane
mung kèndêl kalih dalu
lajêng mancal dhatêng Samawis
sadalu lampahira
êbyar praptanipun
petor bêsar ing Samarang
duk miyarsa mêthuk mring pinggir pasisir
panggih lajêng binêkta

marang petor bêsar wismanèki
sinaosan gêdhong kang santosa
Tuwan Sèh makuwon rèrèh
pan dêlèripun suwung
pan anglurug mring Sukawati
Wirasari kalawan
Wiryamanggalèku
samya kinèn umantuka
yèn wus aso têlung dina kinèn bali
gawaa roning kamal

wusnya ngaso tigang dina
sira Radèn Wirasari
marak Tuwan Sarip Bêsar
sarta sugata mêrnani
sawusnya tata linggih
Tuwan Sèh Ibrahim dangu
Wirasari kaya pa
suwunge si dêlèr iki
ya ta matur Wirasari inggih tuwan

sami wontên palurugan
inggih kang dipun lurugi
ingkang kula turkên tuwan
Pangran Arya Mangkubumi
kang madêg narapati
lawan karsane puniku
mangke pinukul ing prang
inggih kinarubut kalih
lan putrane Pangeran Mangkunagara

Tuwan Sarip duk miyarsa
iku priye Wirasari
manawa kasêlak rusak
miwah matia ing jurit
sapa sun candhak malih
tanah Jawa sida ancur
sira angupayaa
kang nêkakkên layang mami
apa dene ingsun arsa têtêmua

Wirasari matur nêmbah
inggih tuwan kadipundi
wong sawêg ajêng-ajêngan
ingkang dipun utus ajrih
kalayan sônggarunggi
winastan karyaning mungsuh
yêkti manggih cilaka
tuwan dipun sabar kêdhik
petor bêsar nambungi lah inggih tuwan

dene satêngah arungan
kalihan ingkang tinuding
Tuwan Sarip Bêsar tanya
marang Petor ing Samawis
petor sapa kang bêcik
manawa sira wus wêruh
kang padha duwe Jawa
saliyane Mangkubumi
petor matur inggih kula dèrèng mirsa

mung sawêg siji punika
pratandhane yèn ajurit
dèrèng purun prang culika
sanadyan balane kêdhik
lamun tinonjok tulis
pinurugan mungsuh agung
yèn sampun saguh mapag
rêmak-rêmpu dèn lakoni
mundur risak adate tuwan punika

yèn balane nuju kathah
ingkang amarani kêdhik
tinonjok tan sanggup mêdal
pan inggih tulus ngoncati
botên prang cidra gêndhing
wêkêl tuhu watêkipun
Mangkubumi punika
liyane sami prang gêndhing
aprang cidra golèk kalimpene mêngsah

tuwan waradin sadaya
pêparinge trah Matawis
sawêg satunggal punika
Mangkubumi wus prajurit
nadyan watêke inggih
môngsa têbiha puniku
wau duk amiyarsa
suka Tuwan Sèh Ibrahim
padha lawan Wirasari tuturira

petor malih aturira
tuwan malih saprakawis
kang sampun umadêg nata
puniku gih tyase bêcik
bagus budi lêstari
santosa maring Hyang Agung
Sèh Ibrahim lingira
nora catur kang wis dadi
sisihane kang sun pikir mèt prayoga

petor bêsar aturira
tuwan dipun sabar kêdhik
inggih yèn sampun kantênan
pacampuhaning ngajurit
kula ngupados aglis
ingkang pantês tuwan utus
sêdhêng mantun arungan
rèrèh tyase Sèh Ibrahim
ya ta kunêng gantya malih kawuwusa

Pangeran Mangkunagara
kang abaris Batu Tangkil
dêlèr baris ing Sumêngka
sami tanah Sukawati
pangeran kirim tulis
Kudanawarsa ingutus
kanthi Ranadiningrat
bêkta bupati kêkalih
lan tumênggung nênggih Suramangunjaya

bêkta kêkapalan dhomas
pra sami milih turanggi
amung dhawuk lawan pancal
banderane patang supit
samya saruwal abrit
sangkêlat kasting baludru
sadaya pêpilihan
prajurite bêcik-bêcik
sami kuda dhawuk pancal lan palôngka

praptane baris Sumêngka
dêlèr amêpak prajurit
aglar baris ngara-ara
upsir lan para dipati
atarap munggèng kursi
dênglèr munggèng tarub agung
lawan Pangran Pancuran
idêlèr sandhing alinggih
praptanira Dipati Kudanawarsa

dêlèr ngadêg nèng taratag
amêthuk wau kang prapti
Dipati Kudanawarsa
cingak sagung wong pasisir
dhapure amantêsi
rikat gagah rowa bagus
kadya Bambang Swatama
dene punggawa kêkalih
Suramangunjaya lan Ranadiningrat

kadya Nakula Sadewa
kalihe apêkik-pêkik
katri punggawa binêkta
wus sami lênggah ing kursi
nunggil Ki Adipati
Samarang dènira lungguh
sira Kudanawarsa
angaturkên sêrat aglis
wus tinampan idêlèr lajêng nupiksa

sawusnya têlas winaca
urmat drèl baris Kumpêni
gupêrnur nuduhkên sigra
marang Kudanawarsèki
lah Danawarsa iki
apa pangling sira iku
maring Pangran Pancuran
kagèt dongong sangêt pangling
sigra ngujung Dipati Kudanawarsa

punggawa kalih tumulya
pra sami mangsah ngabêkti
gumujêng Kudanawarsa
bêndara sampeyan inggih
andadak kaki-kaki
asêpuh kula satuhu
kang mirsa sami cingak
dene botên kakang adhi
pêpatute kaya anak lawan bapa

gupêrnur alon wuwusnya
hèh Kudanawarsa iki
pangeran pikire iya
yèn uga patêmon mangkin
yèn kang rama miyarsi
yêktine sangêt angamuk
tan kêna tinadhahan
milagung nglêlèdhèk mangkin
yèn apranga sadèrènge pêpanggihan

sayêktine mônda-mônda
kêna tinadhahan tipis
iya sun nurut kewala
nuli amriha ajurit
mêngko ana ing ngêndi
ingkang rama barisipun
taksih wontên ing Bancar
balanipun wuwuh malih
wong pasisir kalawan wong Surakarta

anakipun Pringgalaya
Pringgadiningrat ambalik
ambêkta samantrinira
mantri gêdhe tumut balik
mangkya dadya pangarsi
nèng Tinawas barisipun
dêlèr ngungun miyarsa
sakarsane wus nuruti
mring rêmbuge Pangeran Mangkunagara

pinutusagung bicara
sampun Kudanawarsa mit
kalawan sakancanira
mêdal sajabaning baris
samya nitih turanggi
wadya kuda wolung atus
anuju misih Siyam
tanggal wolu likur nênggih
lampahira Dipati Kudanawarsa

wau ta sapraptanira
ing barisan Batu Tangkil
lajêng sowan ngarsanira
Pangran Mangkunagarèki
matur saha wotsari
ngaturakên tabenipun
dêlèr lawan kang raka
Pangran Tirtakusumèki
salamipun inggih dhatêng jêng paduka

ing mangke raka paduka
inggih sampun kaki-kaki
pangeran alon ngandika
iya mandi sapa mangkin
Danawarsa wotsari
pun Jawira ngrong pukulun
ompong uwane samya
pangeran gumujêng bêlik
Danawarsa kang êmas apa prakosa

umatur Kudanawarsa
baluncing arêngkik-rêngkik
kados kêkathahên madat
biru pasêmon bakiwit
pangran gumujêng malih
prandene kudu kumênthus
akon angantèni prang
anumbari mring kiyai
binantinga mêcothot dadi nêmbêlas

gumêr kang sami miyarsa
Kudanawarsa wotsari
pun dêlèr mangke sumôngga
ing paduka gèn pêpanggih
botên kadi rumiyin
asangêt pamêksanipun
mangke dhèrèk sakarsa
sampun marêm tyasirèki
dene kula kenging pêpanggih punika

ing benjing sampuning bakda
anuntên umangsah jurit
nglanggara majêng paduka
inggih ingaturan aglis
pangeran ngandikaris
wong mungsuh kiyai iku
yèn ana lor bangawan
aja wani anyabrangi
pan amungsuh iya wong sajagad-jagad

kabèh wonge desa ika
dadi mungsuh gêdhe cilik
têkan bocah angon ika
padha milu ngamuk wêngi
tan ana marentahi
dudu kyai ingkang nuduh
dhasar padha wong desa
kudu padha ngamuk bêngi
ambêbingung karya rusake wong kathah

yèn kene lawas tan nabrang
pasthi kyai anyabrangi
sayêkti sangêt bramantya
yèn rusake Sukawati
kunêng gantya winarni
kang agung sungkawa nêkung
kang masanggrahan Bancar
Susunan Amangkubumi
sakalangkung nênêdha maring Hyang Suksma

pangunandikaning driya
yèn mêngkene tanah Jawi
alawas nora raharja
apa ta durung pinasthi
mulyaning tanah Jawi
yèn tan winarisa ingsun
angur sun cinupêta
besuk satêngahing jurit
yèn mangkono sayêkti dêdawa wirang

sawadyane ingundhangan
padha salata kajati
ngungkungên nêdha Pangeran
mangkana Sang Adipati
Suryanagara mangkin
miyarsa pawarta katur
saking nagri Samarang
yèn wontên caraka prapti
saking ing Rum Jêng Sultan Muhamad Lekan

utusan amêmariksa
risakipun tanah Jawi
apa ingkang dadi purwa
Sarip Bêsar kang tinuding
jêjêr priyayi Turki
gêng inggil siwêr abagus
nèng gêdhong petor bêsar
inggih kèndêle samangkin
angêntosi prayogine kang dinuta

Kumpêni ajrih sadaya
tangkêbe sami anggusti
dhatêng Tuwan Sarip Bêsar
inggih Tuwan Sèh Ibrahim
warti duta sing Turki
wadyanipun kalih èwu
punika mêmisanan
lawan Sultan Abab nênggih
ingkang rama Jêng Sultan Muhamad Lekan

kumêpyur wardayanira
sang nata osik ing galih
apa ta iki dhawuha
iya pitulung Hyang Widhi
rusaking tanah Jawi
kapyarsa saking nagri Rum
baya ta linuwaran
kèlême nagara Jawi
singa-singa iya kang dadi jalaran

sang nata alon ngandika
Adhi Suryanagarèki
bêcik sira anêlika
marang nagara Samawis
yêktine kang pawarti
Suryanagara umatur
inggih langkung prayoga
Arya Jayèngrana aglis
nêmbah matur kawula adarbe magang

punika langkung prayoga
têtiyang saking pasisir
kadi botên kawênangan
kakange wontên Samawis
ngandika sri bupati
iya undangên ngarsèngsun
ingkang tinuduh mêdal
Jayèngrana animbali
lêbêtipun angirid kang badhe duta

sapraptanirèng ngayunan
dinulu langkung prayogi
awongwong bisa sambada
lajêng kadhawuhan wêling
nêlika mring Samawis
ana caraka saking Rum
iku waspadakêna
priye anggêpe Kumpêni
lah mangkata nêmbah kang dinutasmara

kunêng malih kang winarni
Pangeran Mangkunagara
rêmbage lawan idêlèr
idêlèr akêdah nglanggar
nyabrang ngalèr bêngawan
angêsuk saênggènipun
mring Susunan Kabanaran

pangeran rêmbagirèki
pratela watêking mêngsah
tinutur marang idêlèr
wong bumi kang pira-pira
wong desa dadi mêngsah
gêdhe cilik padha ngamuk
sabên wêngi pan wus adat

yèn inganti kidul kali
mungsuh iku lawas-lawas
yèn Sukawati risake
sayêkti iku anglanggar
Pangran Mangkunagara
pamit marang dêlèr wau
arsa mring môncanagara

pisaha sakêdhap nuli
mungsuh iku nuli prapta
Kumpêni ginêcak age
samôngsa mungsuh nyabranga
kula anuli prapta
anggitik têka ing pungkur
dêlèr anurut kewala

budhal saking Batu Tangkil
Pangeran Mangkunagara
kêbut sawadyakuswane
tanggal kaping tiga wêlas
gumuruh balanira
anggêcak nagri Madiun
angampiri Jagaraga

Bupati ing Jagaragi
amêthuk ing prang sakêdhap
lajêng anglorot mangalèr
Pangeran Mangkunagara
lajêng sabalanira
anggêcak nagri Madiun
wus prapta jajahanira

Madiun miyarsa warti
gègèr têpis iringira
kadhatêngan mungsuh gêdhe
duk lagya amêpak bala
badhe bantu ngayuda
Pangran Dipati Madiun
têtulung mring Pranaraga

wande dhatêng Pranaragi
mantri tampingan tur priksa
mêngsah punika wartane
inggih raka jêngandika
Pangran Mangkunagara
langkung gêng dêdamêlipun
pangran dipati miyarsa

kang raka dipun aturi
Pangeran Purwanagara
sapraptanira dalême
pangran dipati ngandika
Kakang Purwanagara
gêtêre kang mungsuh rawuh
kang êmas Mangkunagara

Purwanagara nauri
adora warta punika
mriki punapa damêle
wong sawêg ajêng-ajêngan
lan rama jêngandika
wong warta liwat anggandur
amrih gêgiris samana
