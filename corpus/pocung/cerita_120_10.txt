iya iku kaprênah martuwanipun
Sang Baidhi dadya
kaipe ring Wrahaspati
gandarwendra tanah ing wana Kandhaka

nanging sêpuh Sang Baidhi prênahipun
nalika samana
Bahlika uningèng wadi
lamun mantukira nandhang wancak driya

marma laju tinajug kewala iku
Baidhi sajarwa
Sri Bahlika muwus malih
angantia besuk sira kaupaya

ing ratumu nora dadi runtikipun
malah kapiluta
pinasrahan barang gusthi
agal lêmbut sira ingkang kapracaya

barang rêmbug tan tilar ing sira kulup
mituhu ing warah
sira gandarwo Baidhi
dadya kèndêl nganti nèng wana Kandhaka

kalihipun tansah sami ulah rêmbug
rimbaging wêwêran
winarah salwir kajatin
wus mangkana tan kawarna ing rèhira

mangkya wangsul malih wau sang aprabu
dèrèng aluwaran
ditya rêsi matur aris
pun Baidhi rumaos wirang mantuka

milanipun kalajêng kesah anglangut
nanging tan alama
pun Baidhi kumpul malih
lan ratune malah dahat piniluta

yèn anglurug pinasrahan barang rêmbug
marma ing samangkya
kêdah prayitna sayêkti
tan awande andon yuda lan yaksendra

sang aprabu miyarsa dahat angungun
kya patih sawadya
kinèn samya yitnèng wèsthi
samaptaa satataning andon yuda

Sang Karawu dhinawuhan sabiyantu
umatur sandika
sampun sandeya ing galih
dhasar sêdya labuh prang sabayantaka

luwar sampun sowang-sowang anakipun
samya kaubayan
wangsul ing purnamasidhi
jroning môngsa wisaka karsa narendra

amêmangun wiwaha atmaja jalu
Radyan Citrasena
antuk Dèwi Sêndhangsari
sinarêngkên Dèwi Sidhawati mangkya

lulus dhaub lawan Radèn Umbulsantun
samya ngèstrènana
panggihing putra lan putri
dimèn dadya widada sidyèng parasdya

ya ta wau kya patih sampun anuduh
Arya Wanabaya
angêmban timbalan aji
maring Samapura kinèn angirida

sowanipun sira Dewa Katong Prabu
saha garwa putra
tinimbalan maring Pêngging
enjing pangkat sore praptèng Samapura

wus kapangguh lawan Dewa Katong Prabu
sampun dhinawuhan
karsanira sri bupati
katanggapan ing antara dina pangkat

tan akantun garwa putra samya tumut
wadya sawatara
praptèng Pêngging Dwarawati
wus anjujug pakuwonira priyôngga

enjang katur ing jêngira sang aprabu
sampun jinatenan
ing karsa dhaubing siwi
matur dahat mangayubagya sumôngga

gancangipun ing kôndha andungkap sampun
purnamèng wisaka
praptanira sang dityarsi
sarêng lawan Karawu Gandarwo Raja

tan winuwus pangupakarèng praja gung
jroning pamiwahan
dhaubing pangantèn kalih
atmajendra Radyan Arya Citrasena

mangkya antuk Dèwi Sêndhangsari iku
Radèn Umbulsêkar
dhaub lan Dyah Sidhawati
sarêng samya binayangkarya samana

sang aprabu andhatêngkên sukèng kalbu
balabur baksana
sarwa maneka mênuhi
saha wadya tan ana sangsayanira

sampat sampun sapasar samya kaundhuh
ring Prabu Kanoman
enjang katampèn ing patih
binawahan saengga duk panggihira

praptanipun ing pêndhak ari puniku
akêkirap marang
pakuwon ing Samapuri
winiwaha pamurwèng raras kawuryan

duk puniku Gandarwo Raja Karawu
anggung amêmulang
maring pangantyan kêkalih
salwiring kang guna sêkti kasantikan

sampun putus tatas sandining pangawruh
wiwarèng kawiran
tan kewran rèhing piranti
sasat sami tumamèng alam limunan

mangkana wus ing antara ditya wiku
lan gandarwo raja
samya marêk ing ngarsa ji
pamit mantuk ananging dèrèng kalilan

karsa prabu kinèn angantia iku
patang puluh dina
banguning pangantèn malih
sakalihan ature datan lênggana

nahan urut ing rèh mangkya kang winuwus
ing wukir Parswasta
Yaksendra Parwata maksih
tansah dènnya kaudi dening atmaja

Sang Parasu ngêsuk tan kêna sinayut
ing pamintanira
kaidènanasupadi
widadaa arsa tumindak priyôngga

awit sampun tita ing pangantinipun
mèh antara môngsa
sira gandarwo Baidhi
durung prapta ing wêkasan tanpa warta

duk angrungu sira sang raksasa prabu
aturing atmaja
sanalika katêtangi
ruditèng tyas wirodha datan darana

anênutuh tiwase sariranipun
anuduh gandarwa
wusana nora nguwisi
angas bae ambaèkake wicara

marma laju animbali Sang Brakuthu
Banaspati Raja
dhinawuhan maring Pêngging
sarta mawa srat panglamar paripêksa

yèn saarju sayêkti lulus rahayu
manawa tinulak
kalilan amasesani
Sang Brakuthu wotsari matur sandika

tan adangu ing panitranira rampung
kang gurit kanaka
sastra sudibya di murti
martokara ing wêkasan paripêksa

mulung sampun tinanggapan sêratipun
winêling wisikan
wotsari mêsat tumuli
kairingkên marang wadya brakasakan

lampahipun margèng soring bumi anrus
mangidul kewala
ngancas mangilèn sakêdhik
samantara prapta nuju pasewakan

sang aprabu miyos siniwèng wadya gung
kabèh samya kagyat
dening kampitèng pratiwi
sarta ana kukus kumêlun limêngan

limutipun lir pêpêdhut angêndhanu
dupi ing antara
kawistara ana kèksi
brakasakan saking bumi wijilira

sarêng anglur manekawarna lumintu
Kalarupa Rudra
Druwakendra Banaspati
tan pantara tarap anèng ngarsa nata

ana wujud gêmbung tanpa bau suku
kang suku kewala
tanpa murda tanpa rai
ana bau tanpa suku tanpa muka

wênèh balung tanpa kulit daging iku
ana rupa êndhas
galundhungan tanpa sikil
tangèh lamun winarna kang salah rupa

samya timbul anèng ngarsa marikêlu
prabu saha wadya
ngungun dènira ningali
ana ingkang èsmu giris kamigilan

sang aprabu alon dènira andangu
hèh sirèku apa
dene têka mêmêdèni
saka ngêndi pinangkamu angakua

lan sêdyamu apa praptèng kene iku
Sang Brakuthu nêmbah
anuwila matur mèt sih
dhuh pukulun pun patik tadhah dêduka

dene purun nêmpuh byat saruning siku
prapta tanpa sangkan
miwah cêcala rumiyin
saking awratipun dinutèng narendra

sang aprabu malih angandika arum
lah dinuta apa
ing ratunira sayêkti
sun lilani sajarwa jatining sêdya

Sang Brakuthu mèt surat wotsari matur
pukulun kawula
nyaosakên pangabêkti
saking rayi paduka Raja Parwata

kang ngadhaton ing Parswasta wiyosipun
kawula dinuta
angaturakên kintèki
kirangane ngukara nuwun aksama

sang aprabu mèsêm ananggapi sampun
nalika binuka
kacaryan dera ningali
kang akaras kancana tulisan cahya

sastra bagus mawa gônda marbuk arum
bêbuka mangkana
hong siwa wisesa jati
maha mayu ri maha yun mananggapa

têgêsipun dhuh Hyang Wisesa satuhu
kuwasa sung arja
dhatêng kang arsa nampèni
lajêngipun pinèt jarwanya kewala

sêrat atur pangabêkti wantu-wantu
ari sang raksasa
Raja Parwata wêwangi
kang dumunung wontên ing giri Parswasta

mugi lulus katura ing raka prabu
Sri Aji Pamasa
prajèng Pêngging Dwarawati
kang wibawa ambawani ing buwana

amêmayu kawiryan wahyaning wahyu
yayah Hyang Surendra
paramartotamèng dadi
widagda ring Danurdhara Danopaya

kang sinungku pangastawèng darmakèstu
mirut sèsining rat
tanpa linawan ing jurit
srah jiwangga amêmuji dirga yuswa

ing sasampuning punika wiyosipun
kula atur wikan
ing paduka kaka aji
pulunanta kang môngka prabu taruna

ajêjuluk inggih sang ditya Parasu
kataman wiyoga
kasmaran sumpênèng ratri
kèksi asta lungiyan lawan wanudya

suwarna yu Rara Têmon namanipun
kawarti punika
putra paduka pangarsi
ingkang dadya woding tyas dinama-dama

mangkya lamun kaparênga kaka prabu
putranta pangarsa
pun Rara Têmon prayogi
dimèn dados usadaning larasmara

dhaubipun lawan pun ditya Parasu
tumuntên sagêda
kalampahan miwahani
sapintêna sukaning tyas sanityasa

dene lamun wontên pêpacanganipun
mugi kawandèkna
yèn sampun apalakrami
dèn pêgatna paduka mundhut punapa

yêkti wujud sami sanalika katur
makatên punika
yèn saarju ing panggalih
inggih lulus ing karaton padukendra

yèn tanpa yun anuruti ing panuwun
kula erang-erang
sayêkti tumamèng wèsthi
tuwas-tiwas ing wêkasan kasangsara

dèn aemut rêngênta hèh kaka prabu
prabawèng arinta
triloka tanpa sêsiring
sor suraning Hyang Sasadhara Kawêkas

titi sampun sinimpên sotèng tyas prabu
mèsêm angandika
sapa aranmu sayêkti
Sang Brakuthu umatur sajarwèng nama

duk rumuhun têdhak ditya Rambuculung
turasing Jantaka
angandika sri bupati
yèn mangkana kalêbu trahing utama

hèh Brakuthu rèhning sira kang lumaku
ingsun apitaya
ing santa sêtyanta yêkti
nora susah mangsuli nuwala patra

iya muhung wêkas ingsun kang satuhu
kamot anèng sira
ujêr wus amisesani
dutotama widagda karya sambada

wruhanamu ing karsane yayi prabu
salah sêsurupan
sajatine kang wêwangi
Rara Têmon iku anak mantuningwang

kang sêsunu Sang Sidhiwacana Wiku
têmbung liru patra
dhaube lan putra mami
sih-sinihan yayah mimi lan mintuna

duk angrungu Sang Banaspati Brakuthu
ngungun asmu erang
kewran dènnya mrih malat sih
sanalika salin ciptanirèng wuntat

