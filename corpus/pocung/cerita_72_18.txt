kunêng Sang Dyah Kirana kang sêdya nglampus
malih ginupita
Kusuma Rêtna Jinali
karainan wus wungu dènira nendra

kudandapan myat dyan wasi tan kadulu
nulya ingupaya
adangu datan kêpanggih
akaruna sang dyah mring gyaning kang raka

Radyan Panji Rawisrêngga lagya wungu
sang dyah sarêng prapta
nungkêmi raka sarywanjrit
awêwarta yèn dyan wasi datan ana

rajaputra duk myarsa turnya sang ayu
sru gêtêri driya
têdhak arsa angulati
Dyah Onêngan tansah kinanthi ing raka

Radèn  Wukirkusuma pan datan kantun
parpat kalihira
kinèn sami animbali
pra kadeyan ngupaya Dyan Narawôngsa

Radèn Sinompradapa Rahadèn Wirun
Dyan Puntapêrtala
Dyan Jayamiruta tuwin
duk miarsa yèn Dyan Jayèngrêsmi murca

gêpah-gêpah gurawalan sami ngruruh
jro dalêm myang jaba
wus tapis datan kêpanggih
sami ngungun-ngungun kang para kadeyan

dening sami wus rêntah katrêsnanipun
mring Dyan Narawôngsa
sasolah angrêspatèni
Dyan Pramadi tansah têbah-têbah jaja

Radèn Punta tan pêgat acêlak-cêluk
yayi Narawôngsa
paduka dhatêng ing pundi
sumaura Dyan Panji sangêt sungkawa

orêg wadyèng kasatriyan sami ngruruh
srang-srangan sumêbyar
laju mring jawining nagri
wênèh bablas ngulati ring wana arga

pra kadeyan dupi antara tan pangguh
ngumpul marêk samya
ngarsèng Radyan Kêrtapati
rajaputra pan tansah nglênggêr kewala

Dyan Pêrmadi sumungkêm sarwi umatur
jêng paran sumôngga
kundur kewala rumiyin
dimèn kônca kewala kang ngulatana

ing dyan wasi amba wus nyêbar wadya gung
anglarah wanarga
ngulati Dyan Jayèngrêsmi
mung paduka sampun kêlajêng sungkawa

ngandika lon Radèn Putra Marabangun
kakang Jayèngrana
wruhanira karsa mami
yayi wasi arsa sun ruruh priyôngga

ingsun ora sêdya mulih yèn tan pangguh
tan kudu wibawa
yèn tan panggya yayi wasi
ingsun têmah tumêka ing lara pêjah

gêdhêg-gêdhêg ngusap jaja Radèn Wirun
alon aturira
dhuh jêng paran kadyapundi
dene sangêt kasêngsêm Dyan Narawôngsa

lah punapa ingkang dadya sababipun
rèh têbih sing murwat
raos tan têpang lan budi
dene namung awit pinrih dadya patah

sarta datan kantênan ing wijilipun
yêktos bagusira
kêlangkung-langkung asigit
ing sênajan mêngkatên pan dede lampah

jêng paduka amathêm kalangkung-langkung
murwating watara
jêr patah sarating krami
amrih mulya cintrakaning putri Daha

ing wusana datan wontên yêktosipun
prayogi sarèhnya
sampun-sampun ngendra pati
angulati patah Radèn Narawôngsa

yèn tan kanggêp arinta Sang Dèwi Galuh
prayogi matura
mring rama sri narapati
kados wontên karsanira sri narendra

tuwin laju kinesahakên Dyah Galuh
sêtun ngulatana
putri Daha kang sayêkti
pan sumôngga wus lêrês ngupaya garwa

karsa tuwan pun Narawôngsa rinuruh
kinarya punapa
kêpati dipun ulati
kadingarèn paduka kenyut ing priya

najan kêrsa môngsa kiranga wong bagus
nêgari Jênggala
kang dhandhing jlarat jukithit
inggih dèrèng sami lan pun Narawôngsa

angandika Radèn Panji Marabangun
kakang gawe apa
milihi wong pêkik-pêkik
saliyane yayi Kuda Narawôngsa

rasaning tyas sênajan durung katêmu
putri ing Mamênang
kang jati-jatining nguni
ingsun marêm sandhing lan Ki Narawôngsa

dene sira yèn nora trêsna maring sun
lah iya karia
tunggua ing Pranaragi
aja matur dhingin marang kangjêng rama

lah sakèhe iya kakang-kakang ingsun
myang sira adhi mas
Sêsimping lan Wukirsari
padha sira karia mukti wibawa

ingsun ingkang nglakoni kawêlasayun
kang para kadeyan
myarsa sêbdane Dyan Panji
akaruna ngrubung sang raja pinutra

matur sarêng tan ana kang nêja kantun
Radèn Wukirsêkar
mingsêk-mingsêk dènnya nangis
sarwi dhêsêk kang êmbok Dèwi Onêngan

sang dyah runtik mingsêr dènira alungguh
mèsêm Lurah Bancak
mirsa solahe Dyan Wukir
ya ta lajêng Radèn Kuda Rawisrêngga

sêdya ngruruh dyan wasi kang kesah nglangut
karsa dhatêng taman
mênawi Dyan Jayèngrêsmi
sêdya nilib cêngkrama marang ujwana

tindakira Dyan Panji tansah mong gandrung
kapirangu brôngta
kabyatan trêsnaning galih
dhatêng ingkang rayi Radèn Narawôngsa

tansah manglah ing driya kalingling gandrung
adhuh ariningwang
baya sira marang ngêndi
dene nora pêpoyan marang manira

bisa têmên yayi gawe lara gandru
apa sisip ingwang
lungane anyalawadi
lah elinga yayi mring wong kawlasarsa

praptèng taman Dyan Panji sênsaya gandrung
mulat kêmbang-kêmbang
myang rêsmining kang ujwadi
kagurawa langêning Dyan Narawôngsa

pra kadeyan nêlasah kang ujwana rum
sami angupaya
ing Dyan Wasi Jayèngrêsmi
ting carêluk amêksa datan kapanggya

Ki Prasônta tênapi Ki Sadulumur
dènira ngupaya
papêthetan dèn pènèki
cêlak-cêluk  ing Dyan Kuda Narawôngsa

sarwi mangan wowohan anyamak-nyamuk
Radèn Jayèngrana
myat tumpukan busana di
anèng tambi nagasari pinggir tlaga

kagyat ing tyas nulya pinaranan gupuh
wau tiningalan
tan samar agêming rayi
Dyan Ngasrama Wasi Kuda Narawôngsa

gêtêring tyas mênawa tiwas ing ranu
gya kêng para kadang
inguwuh sêdaya prapti
gênti-gênti ningali ingkang busana

datan samar yèn agêmira sang bagus
sumêlang sêdaya
yèn tiwas anèng jro warih
margi siram ya ta Radèn Jayèngrana

aningali ron pandhan sumlêmpit kampuh
anulya cinandhak
wontên sêstranira sandi
nanging Radyan Wirun tan sagêd nupiksa

gênti-gênti para ri kinèn andulu
tan ana kêng wegya
nupiksa kang sastra sandi
Dyan Pêrmadi gya matur mring rajaputra

gêpah-gêpah Radèn Panji Marabangun
mring gyaning busana
tan pisah Sang Dyah Jinali
dupi prapta mulat saliring sumbaga

datan samar yèn agêm-agêmanipun
Radèn Narawôngsa
sêkala Dyan Kêrtapati
lir sumaput ing driya kanthi rudita

kêgagas onênging kalbu
mring ari Dyan Jayèngrêsmi
kadi katon sumandhinga
kêng kampuh dèn asta aglis
tan pêgat ingaras-aras
saya kalimput Dyan Panji

srat kang nèng roning pandhan rum
dèrèng arsa aningali
kêtungkul mulat busana
winiwir winolak-walik
tandya Radèn Jayèngrana
matur sarya ngasih-asih

paran emuta ing kalbu
sampun kalimput tanpa wit
sêrat yogi tinupiksa
bilih mrih karya kênggati
amba tan sagêd maosa
de sastra sandi tur rêpit

ya ta Radèn Marabangun
srat pandhan pinundhut aglis
kumêpyur raosing driya
ningali kang sastra sandi
tuhu kang wêrga sancaya
kaluwihaning wong Bali

liya sang narendra sunu
dèrèng wontên kang mangêrti
nguni kang sampun winulang
mung garwa Dyah Sêkartaji
tuhu lantip ing sasmita
putri adi ing Kadhiri

tandya sinukma kang têmbung
mangkana udayèng tulis
pèngêt ingkang sêrat saha
sêmbah sungkêming pamuji
sangking pun Côndrakirana
cèthi kang sangking Kadhiri

kang nglampahi kawlasayun
winayang ing dewa luwih
mêntas sinipatan priya
awasta pun Jayèngrêsmi
ing mangke sampun binabar
wangsul kadya wingi uni

wiyos kawula sang bagus
pamit sêdya ngendra pati
paduka kantuna wirya
baudhêndha nyakrawati
pintên banggi yèn kanggea
patikbra malih nyênyèthi

dening paduka sang bagus
wus krama putri yu luwih
inggih ngran Côndrakirana
tur antêng jêtmika manis
ngungun kawula kalintang
wontên Galuh tiga kalih

nging warti ingkang asamun
paduka cinidra ing sih
binawur ing lêlampahan
wiyah ngakên Sêkartaji
yêktosing sutaning Jagal
wasta Dèwi Wadalwêrdi

ngakên wasta Sang Dyah Galuh
kenging cintrakaning bumi
mila malih warnanira
paduka kêdah trêsna sih
sumôngga wawrat-wawratan
mung amba anuwun pamit

kesah ing sapurug-purug
ngulati margining pati
sèwu panjalma tan nêdya
nyèthi liyan sang apêkik
têrkadhang jujug kawula
dhatêng nagri Bauwarni

titi saèsthining  kalbu
kawrat ing pustaka sandi
ya ta sang raja pinutra
duk mirsa ungêling tulis
sumrêpêt paningalira
tandya kantaka Dyan Panji

sinundhang agupuh-gupuh
mring rayi Radèn Sêsimping
miwah Sang Dèwi Onêngan
sami karuna sarêng jrit
sagunging para kadeyan
parêpat ngrubung anangis

akathah sêsambatipun
wau gunging busana di
tumpukan sumbaga priya
gya sirna kabêktèng angin
kang sangêt dènnya karuna
Kusuma Rêtna Jinali

sêsambatira mlasayun
lah elinga kakang Panji
kêna ngapa sira kakang
dene barêng maca tulis
banjur niba kapidhara
kakang-kakang aja mati

sapa kang ngêmong maring sun
lah sapa kang sun ladèni
sapa kang muruk mêmaca
Ki Cêkruk ajêlah-jêlih
gusti pangeran èngêta
baya kêna ngapa iki

mêntas maos ron pandhan run
têka andhawuh tan eling
kang pandhan tumumpang clona
agême Dyan Jayèngrêsmi
baya ana tênungira
busanane radèn wasi

kadeyan nangis gumrumung
anglênggêr Dyan Jayèngpati
dangu dènnya kapidhara
Radèn Inokêrtapati
satêngah jam winatara
gya wungu pêpungun nglilir

wus tata lênggah sang bagus
kagagas raosing tulis
kaetang runtiking driya
dhatêng ingkang mindha warni
alon dènira ngandika
mring raka Radèn Pêrmadi

wruhanira kakang Wirun
kang ron ijêmaning tulis
yêkti yayi Narawôngsa
adhinira Sêkartaji
kinarsan dening jawata
warna priya luwih sigit

mêngko wus babar warna yu
mulya kadi wingi uni
laju pamit ngendralaya
dene  sru wiranging ati
ana ingkang mindha-mindha
ngaku Sang Dyah Sêkartaji

sajatine wadon iku
aran Rara Wadalwêrdi
anake Jagal Karungbang
lah ta kakang Jayèngpati
jawi kang tracak malela
anetra kumala adi

kang bakal nyudhang maring sun
ana sajroning jinêm-mrik
iku kakang patènana
tuhu wong niyaya luwih
mring nimas Côndrakirana
tur gawe bodho mring mami

Dyan Jayasena mêsat wus
ing driya sru ngingkid-ingkid
dhatêng ingkang mindha warna
wau Radèn Wukirsari
tan pamit dhatêng ing raka
tumut Radèn Jayèngpati

bramantyanira kêlangkung
dene ngakên Sêkartaji
dyan kalih enggal-inggalan
sêdya lumêbêt ing puri
kocap ingkang mindha warna
nèng dalêm tansah anganti

kundurnya Dyan Marabangun
ingayap kang êmban cèthi
sang kusuma angandika
dhu lae paran kang warti
kangmas Kuda Rawisrêngga
baya têdhak marang ngêndi

dene swarane ting grubyug
banène anggêgolèki
matur kang sinungan sêbda
gusti ing pamirêng mami
sabubarira ringgitan
Radèn Wasi Jayèngrêsmi

kesah datan mawi matur
mring raka dalêm Dyan Panji
dadya sami ingupaya
jêng gusti tindak pribadi
sêmune kasêsa-sêsa
kêbut wadya Pranaragi

samya ngulati sêdarum
ing Dyan Wasi Jayèngrêsmi
sang rêtna sêndhu ngandika
iku biyung sêdhih mami
kamas Peran Rawisrêngga
olèhe kêpati-pati

mring Si Narawôngsa gunung
nganti akaku kang ati
bangêt supene maringwang
pijêr kèkèt lan si wasi 
anggung gawe gêgandhengan
wong wis minggat lah bok uwis

tur dudu sêntananipun
trêsnane kêpati-pati
dhasare Si Narawôngsa
marang sun cumêri-cêri
kaya maru potang pêjah
kangjêng peran angiloni

mulane saya dêlurung
gêdhe êndhase si wasi
sêmune agêmbelingan
dèn ugung mring kangmas Panji
anyuwuna barang-barang
tan luput dipun têkani

sandhangane tumpuk-tumpuk
nganti sêpuluh kang kêris
kêrtêpe sapirang-pirang
mula Peran Wanèngpati
utange nganti rong lêksa
marang toko koja êncik

ginawe ngrêga si gunung
angur dèn paringna sêlir
ingsun nora munasika
kang dadi laraning ati
sun kêpingin klambi duryas
jêbul dèn paringi êncit

ni êmban nêmbah umatur
dhuh gustiningsun sang dèwi
sampun mêngkatên bêndara
wus limrahing satriya di
sêbarang numpang mring kênya
ing sakarsa-karsa dadi

lêhêng sumarah ing kakung
têrkadhang luntur ingkang sih
dangu dènira ngandika
sang dyah lan kang êmban cèthi
kêsaru dyan kalih prapta
agatya tan nolèh wuri

Radèn Arya Jayasena
akalihan Dyan Arya Wukirsari
kêng netya tansah sinamun
sêdya mangapus krama
sang kusuma pisaha lan cèthinipun
praptaning dyan kalihira
sang dyah atêtanya aris

sira yayi Wukirsêkar
lawan kakang Jayasena kang prapti
apa karyanira malbu
ana ngêndi jêng peran
pawartane nusul wong lunga anglangut
si binatang Narawôngsa
wong wis minggat dèn ulati

kaya wong kurang manungsa
kang ngladèni dene kêpati-pati
wong wis mêlsat dipun ruruh
ngontog Dyan  Wukirsêkar
nging sinamun ing guywa sarwi umatur
kangbok dèn sarèh ywa duka
mangke kawula atur wrin

lampah kawula dinuta
mring rakamta kakang mas Kêrtapati
nimbali paduka sang rum
dhatêng ujwana sêkar
kados onêng kangmas Pangran Marabangun
dhatêng paduka sang rêtna
arsa cêngkramèng ujwani

dene ta pun Narawôngsa
inggih yêktos kesah datanpa pamit
nanging tan patya kaetung
dènira mring ujwana
mila arsa plêsir lan kangbok sang ayu
dene yêktos ingupaya
kangmas Kuda Jayèngrêsmi

pan awon nganggur kewala
namung nyêbar kapêdhak kalih dèsi
sang rêtna duk mirsèng atur
kumêpyur sukèng driya
ngandika lon apa nyata Wukirsantun
sun ora pati pitaya
marang sira yayi Wukir

jêr ta sira rada-rada
lali kadang trêsna mring Jayèngrêsmi
ngubungi mring kakang brangus
lulut mring Narawôngsa
kanggêk ing tyas Rahadèn Prabatasantun
malih sang rêtna ngandika
sira kakang Jayèngpati

mung sira ingsun pracaya
sêlawase ana Si Jayèngrêsmi
pan ora pati mailu
lumrah-lumrah kewala
saliyane angrojongi kakang brangus
dènira sih Narawôngsa
ingsun duga tau sami

sobat blèngkèt padha lanang
têpa-têpa ngomong mring kangmas Panji
kakang tutura dèn tuhu
kapriye yêktinira
apa nyata sun dèn undang kakang brangus
lawan iya apa nyata
dènnya ngruruh Jayèngrêsmi

pan ala nganggur kewala
Radèn Jayasena ngandika aris
aja sumêlang ingkalbu
yayi Côndrakirana
mula sira dèn undang Ki Marabangun
bakal ingajak cêngkrama
si wasi wus tan dèn pikir

lah idhêpên ujar ingwang
bojonira bangêt angarsi-arsi
marang sira yayi Galuh
kinèn nuli mangkata
lawan aja sira nganggo gawa batur
kang mindha putri ing Daha
wrin sêbda Dyan Jayèngpati

kêlangkung bungahing manah
ngraos badhe tutug apulangrêsmi
maoni busananipun
angagêm gônda wida
megal-megol pupure tansah rinêmbug
gya mangkat inggal-inggalan
dyan kalih tansah ing wuri

dungkap mèh praptèng ujwana
Radèn Jayasena tan srontèng galih
tandya jinambak sang ayu
keswanira sing wuntat
sru kalumah jinêjak wantya jinagur
sang rêtna datan gulawat
karuna sambat kaswasih

hèh ta kakang Jayasena
ya pogene ingsun sira larani
apa baya dosaningsun
sun nora palacidra
nora sèdhèng mring adhimu kakang brangus
kakang sun jaluk apura
uculêna rambut mami

mêngko ingsun punjung sira
sèwu rispis namung uculna mami
baya ta ing pakonipun
si kêpruk Narawôngsa
nyênyetani kang ora-ora tinutur
nêbda Radèn Jayasena
aja kakehan sêtari

buh-êmbuh kang sira ucap
dosanira niyaya Sêkartaji
dene têka ngaku-aku
sira wong Pêjagalan
gawe bodho mring Ki Putra Marabangun
Rahadèn Wukirkusuma
datan sêrônta ing galih

sigra anarik curiga
sang kusuma pan arsa dèn larihi
Sang Ywang Durga kêbatipun
sang dyah nulya sinêndhal
ingantukkên dhatêng Pêjagalan  sampun
radèn kalih kari gona
gagêtunira tan sipi

de Dyah Wadalwêrdi murca
tandya sami marêk mring Radèn Panji
matur saniskaranipun
dhatêng Dyan Rawisrêngga
narpaputra duk myarsa kêlangkung ngungun
yèn ingkang nalimur sirna
pra kadang gagêtun sami

tan dugi lamun mangkana
katujune dèrèng trêsna Dyan Panji
dhatêng kang mindha Dyah Galuh
tan bodho asihira
dhatêng Radèn Narawôngsa sang abagus
wau Dyan Gagakpêrnala
saya kêraos ing galih

onêngira mring kang garwa
Sang Dyah Daha Kusuma Sêkartaji
ketang dènnya pamit nglampus
kêng kawrat ing ron sastra
kagurawa mangu-mangu gung mangun kung
gya tindak sang rajaputra
agandrung samargi-margi

sêdya angulati garwa
kang pra kadang parêpat datan kari
wus têbih sing ujwana rum
pinunggêl kang carita
sampun ngambah drigama sumêngkèng gunung
sakèhing cira-ngacira
sato kabarasat wingwrin

bayak-bayak apêpanthan
isthanira kadya baris jajari
lyan lir têdah marganipun
panjriting kancil kidang
piniarsa lir pasambating dyah muwun
kumênyut sang agêng brôngta
ketang Sang Dyah Sêkartaji

kêng pamit angendralaya
iya uga karuna ing samargi
radyan karujit tyas gandrung
brôngta kawêdhar sêbda
dhuh riningsun antènana dasihipun
ywa age lêpas riningwang
pun kakang kèri gêng kingkin

yayi ing apsamanira
ingsun rada kèlu kang mindha warni
nanging tan pisan wak ingsun
kagimira ing manah
mring kang mindha tan lyan mung sira wong ayu
najan nganggo cara jendral 
sun nêdya sumiwèng rêsmi

gumrah swaraning kukila
mencok ing pang isthanya lir nêmbrami
takèn warta sugun-sugun
ingkang nusul ing garwa
risang agêng brôngta kagagas ing gandrung
wimbuh myat ing kêmbang-kêmbang
kongas kasilir ing angin

ketang asmaraning garwa
sang kusuma sêsotya ing Kadhiri
mangu mênggah ing tyas gandrung
ngungun karsaning dewa
pamayanging kawula tan mantrèng pasmun
wau Sang Dèwi Onêngan
kêraos sayah sang dèwi

samarga tansah karuna
rêreyongan tindakira Dyan Panji
sangking rêmbênnya sang ayu
sakêdhap-kêdhap raryan
pra kadeyan parêpat adulur-dulur
kang tansah nganthi sang rêtna
kang raka Radèn Sêsimping

dene wau tindakira
Sang Dyah Galuh untap-untapan margi
ananging datan kapranggul
pamayanging jawata
dèrèng dugi ya ta Radèn Marabangun
èngêt ijêmaning sastra
yèn Sang Rêtna Sêkartaji

sêdya dhatêng Bauwarna
dadya Radèn Apanji Wanèngpati
ingkang sinêdya ing kayun
nêgari ing Ngurawan
datan kandhêg tindaknya sang among gandrung
para kadeyan tan pisah
cipta tan nêdya gumingsir

