pêjah gêsang kawula ing mangke kunjul
ing ngarsa paduka
sumôngga angrèh ing dasih
mila ulun nyaosakên pêjah gêsang

dene ulun inggih gustikamipurun
ngrumiyini yuda
mêngsah tiyang Sampang gusti
ingkang ngadêg wontên ing nagari Dêmak

pan sadintên gèn ulun ngadoni ripu
sarêng surup surya
kawula bibar ajurit
botên awit inggih saking ajrih kula

ulun èngêt dèrèng antuk sabda prabu
mila ulun gêpah
marêk ngarsa paduka ji
sri narendra miyarsa kêlangkung suka

Martajaya ing Dêmak sêmangke iku
sun paringkên sira
anuli balia aglis
ya êlarên jajahan nêgara Dêmak

tur sandika Martajaya awotsantun
lèngsèr saking ngarsa
datan kawarna ing margi
sampun prapta anèng ing nêgara Dêmak

kunêng malih gêntia ingkang winuwus
kangjêng sri narendra
kang anèng nêgara Têgil
siniwaka munggèng ing tarub wangunan

pêpak andhèr para tumênggung sêdarum
Amral anèng ngarsa
ya ta wau sri bupati
angandika dhumatêng ing Tuwan Amral

kayaparan iki Amral pirêmbugmu
matur Tuwan Amral
sang nata bilih marêngi
ulun bidhal rumiyin anèng Jêpara

ingkang jagi ing karsa paduka prabu
wontên nêgri Têgal
kula nyaosi Kumpêni
pitung dasa sumôngga karsa narendra

sri narendra lon pangandikanipun
ya luwih prayoga
sira Amral sun paringi
kanthi ingkang mèlua marang ing sira

Si Tumênggung Martalaya ing Mêntarum
kalawan Si Wija
ajaga marang sirèki
lamun ana kakuranganmu nèng paran

Tuwan Amral sandika gya lèngsèr sampun
bupati tut wuntat
sigra numpak palwa aglis
tan kawarna nèng marga praptèng Jêpara

labuh jangkar layare sampun ginulung
kang umêntas dharat
Martalaya andhingini
lan Ki Wija wus panggih lan Wôngsadipa

dhinawuhkên timbalan sêdaya prabu
Kyai Wôngsadipa
kêlangkung sukaning galih
Wôngsadipa sapraptane Tuwan Amral

ya ta mêntas Tuwan Amral saking laut
Wôngsadipa panggya
anulya tata alinggih
Tuwan Amral têtanya mring Wôngsadipa

kyai mangke wontên pundi ingkang mungsuh
matur Wôngsadipa
Jagadhayoh dun ing nguni
nanging mangke wus kesah botên kantênan

awit kula mriyêmi saking ing gunung
dene rencang kula
tiyang Prasman lawan Inggris
ingkang sami dagang wontên ing Japara

malah mangke inggih maksih sami tugur
Inggris lawan Prasman
Amral kagyat amiyarsi
Inggris Prasman dene iku dadi rewang

Tuwan Amral amicorèng jroning kalbu
angur kelangana
wang ja nganti direwangi
aja katon Inggris Prasman ana Jawa

yèn kunjuka iku marang sang aprabu
abêbancang lampah
wusana ngandika aris
Tuwan Amral dhumatêng ing Wôngsadipa

dika undang Inggris Prasman dhatêng ngayun
tan adangu prapta
lajêng sami tata linggih
angandika Amral dhatêng Inggris Prasman

paran karsa padha anèng kene iku
Inggris lawan Prasman
alon dènira mangsuli
lampah kula gih namung sumêja dagang

ya ta alon Tuwan Amral dènnya muwus
wus padha katrima
lakumu têtulung jurit
iya marang kangjêng sultan ing Mêntaram

lah ta iki pêparingira sang prabu
ganjar marang sira
uwang rong lêksa ya iki
nanging mêngko dhawuhe sri naranata

marang sira amulia sakancamu
aja anèng Jawa
wong Inggris Prasman nauri
gih sandika nanging mangke kula sambat

palwa kula mangke dèrèng wontên wangsul
ngantukkên dagangan
Tuwan Amral amangsuli
iya ingsun ingkang asung palwa sira

aja watir sêksana sinung pêrau
Inggris miwah Prasman
wau ta sampun atampi
nanging dèn bur Wêlônda pêraunira

kasinungkên lajêng budhalan sêdarum
Inggris tuwin Prasman
anumpak ing palwa nuli
daut jangkar sigra babar layar nêngah

sarêng prapta anèng satêngahe laut
kèrêm palwanira
Inggris Prasman sami mati
datan wontên kang sagêd gambuh nèng toya

kunêng gênti kang winuwus
ingkang anèng ing Têgal Arum
Jêng Sinuwun Mangkurat miyos siniwi
kêsaru ing praptanipun
carakanira sang katong

ingkang saking ing Kêdhu
Sidurêja gya tumamèng ngayun
matur nêmbah pukulun sri narapati
sêdaya sampun asuyud
wadya pasisir bang kulon

ngandika sang aprabu
Môndaraka mêngko karsaningsun
arsa budhal Jêpara ingsun tindaki
nuli parentaha iku
Môndaraka wadyaningong

sandika aturipun
jêngkar makuwon sang prabu
Môndaraka undhang siyaga ngajurit
wadya gung sampun akumpul
myang upacara kêprabon

muni têngaranipun
sigra budhal kang baris pangayun
kang daludag lêlayu bandera asri
tuwin ingkang umbul-umbul
asri dinulu saking doh

swaraning wadya gumuruh
lir ombake môngsa kapitu
ambarungan swaraning turôngga muni
lampahe sajuru-juru
wijang-wijang tan kêna wor

nitih kuda sang prabu
songsong kuning pinêrada abyur
upacara ngapit-apit ngarsa wuri
lampahira pan anglarug
Pêkalongan sampun rawoh

rêrêp wadya sang prabu
animbali Môndaraka sampun
praptèng ngarsa ngandika sri narapati
Môndaraka karsaningsun
mungguh iki tindak ingong

arsa miyos ing laut
mêtu dharat akèh rubêdipun
marma mêngko sira sêdhiyaa nuli
pêrau sakira patut
amot iki wadyaningong

aja na kari iku
bisaa kabèh kamot pêrau
Môndaraka sandika sigra wotsari
prapta jawi prentah gupuh
ing dhawuhira sang katong

tan alami wus kumpul
nèng muara ajibêg kang prau
warna-warna Môndaraka tur udani
sêdayane sampun kumpul
ing karsanipun sang katong

pukulun sampun kumpul
wontên muara sagung pêrau
angandika wau kangjêng sri bupati
padha undhangêna gupuh
marang ing palwa kang amot

kêprabon prang lan sangu
sampun rampung timbalan sang prabu
Môndaraka sandika undhang tumuli
tan winarna roncanipun
sêdaya wus sami momot

sang nata nitih prau
Kumpêni nunggal lan sang prabu
daut jangkar babar layar mangkat aglis
sigêgên kang anèng laut
gênti mangke winiraos

Martanaya winuwus
apan ing nguni gih abdinipun
Jêng Pangeran Adipati ing Mêntawis
pisahira lan sang bagus
bêdhahe Mêntaram rusoh

ngungsèkkên uripipun
anèng Sêmarang narima nganggur
mung gustine Pangran Dipati inganti
panggonane ingkang tamtu
yakine ingkang pawartos

Martanaya anuju
alungguh kêlawan anakipun
Martanaya alon wau dènnya angling
kulup ingsun iki ngrungu
ing samêngko kang pawartos

Pangran Dipati tamtu
anèng Têgal ya jumênêng ratu
atmajane alon dènnya anauri
punika apan saèstu
ing wartos mangke wus bodhol

dhatêng Jêpara nglurug
sri narendra inggih miyos laut
ya ta gugup Ki Martanaya nauri
yèn kaya mangkono kulup
payo amêthuk sang katong

lajêng rumanti suguh
sigra mangkat anumpak pêrau
praptèng têngah lajêng numpak palwa aglis
nyaoskên pisêgahipun
sang nata kagyat duk anon

Martanaya umatur
adhuh gusti kawula pukulun
pêjah gêsang kawula kunjuk jêng gusti
katuwêka siyang dalu
pun dasih dhatêng rumojong

wit ulun kamipurun
saos unjuk ing ngarsa sang prabu
parêng datan parênga kawula ngabdi
sang nata ngandika arum
prasêtyanira maring ngong

iya tarima ingsun
balik ta sira manira dangu
salawasmu iya sira anèng ngêndi
sapisahira lan ingsun
Martanaya matur alon

ulun gusti dhêdhukuh
wontên Sêmarang dhawuh sang prabu
aja mèlu sira marang laku mami
karia Sêmarang iku
nênuwuna ing Hyang Manon

yèn ta kêlakon ingsun
amêngku rat tanah Jawa besuk
ing Sêmarang sun ganjarakên sirèki
wis muliha ingsun banjur
marang Jêpara lungandon

Martanaya wotsantun
sampun mudhun saking ing pêrau
kang palwa gêng anulya layar tumuli
datan kawarna ing ênu
muara Jêpara rawoh

Amral sampun amêthuk
Wôngsadipa Martalaya iku
myang Wiraja sang nata wus têdhak aglis
wus prapta dharat sang prabu
lajêng wau amakuwon

ingkang dhèrèk sang prabu
Martalaya Têgal atut pungkur
lajêng tata pakuwon para dipati
mangkana wau winuwus
nulya adhawuh sang katong

Wôngsadipa sirèku
angêlara jajahanirèku
asandika Ki Wôngsadipa nulya glis
nêlukkên wong dhusun-dhusun
sawiji tan wontên mogok

mring Ki Wôngsadipa nut
saparentahe Wôngsadipèku
kiwa têngên Jêpara dumugi Pathi
prasami atur pisuguh
sami giris ing pawartos

ing mangke têmah wus rata
sagunge wong desa-desa
miturut saprintahira
anulya Ki Wôngsadipa
wangsul umarêk sang nata
kunêng malih winurcita
ing Dêmak Ki Martajaya
lampahira sampun prapta

wontên nêgari Jêpara
lajêng umarêk sang nata
dinangu sasolahira
Martajaya aturira
ing Dêmak sampun wêrata
eca galihe sang nata
dene jajahan sêdaya
sadhatênge Wôngsadipa

sang nata alon ngandika
Môndaraka ing samangkya
kabèhe garwa manira
kang ana ing Têgal padha
ngong timbali mring Jêpara
sandika mentar sêksana
aglising carita prapta
anèng ing Têgal sêmana

kunêng malih kang kocapa
sang nata miyos sineba
anèng nêgari Jêpara
pêpak kang para bupatya
nayaka aglar ing ngarsa
prajurit pêpak sêdaya
lan Amral sakancanira
kang para panggêdhe seba

Ki Môndaraka nèng ngarsa
Wôngsadipa Sidurêja
Martalaya Wiradagda
Angabèi Jagapatya
Dêmang Ngurawan Wiraja
Nirdakarti Sri Narendra
alon dènnya angandika
mring Ki Patih Môndaraka

ing mêngko Si Wôngsadipa
ingsun junjung lungguhira
dadi Tumênggung Jêpara
arana Ki Martapura
Si Jagapati ya uga
arana Sujanapura
dadi Bupati Jêpara
jajare Si Martapura

kêlawan Si Martajaya
iku sun paringi nama
Ki Tumênggung Suranata
nêgri Dêmak lungguhira
Si Jiwa sun sungi nama
Mangunonêng aranira
Tumênggung Pathi dadia
Nirdakarti ngong sung nama

Tumênggung Binarong rannya
Garobogan lungguhira
dene ta Si Martalaya
adipati anamaa
wus têlas abdi sêdaya
ingkang dhèrèk lara lapa
kinulawisuda samya
ya ta gênti cinarita

Ônggawôngsa Surabaya
kesah saking wismanira
numpal kèli lampahira
nusul dhatêng kakangira
Ônggajaya wastanira
dhatêng Jêpara wus panggya
apan ta KiÔnggajaya
angabdi sri naranata

sêmana Ki Ônggajaya
sadhatênge arinira
anèng ing nêgri Jêpara
ingaturakên sang nata
ngandikan marêk ing ngarsa
sarêng prapta pinariksa
Ônggawôngsa aturira
dhumatêng sri naranata

kapriye pawartanira
samêngko Si Trunajaya
Ônggawôngsa aturira
pukulun gusti sang nata
samangke pun Trunajaya
sampun amiyarsa warta
paduka wus madêg nata
arsa ngrêbasèng ayuda

angirid wadya Wêlônda
ing mangke pun Trunajaya
inggih sampun asêdhiya
kang badhe amêthuk yuda
pun Tumênggung Darmayuda
pun Galèngsong ing samangkya
kamantu mring Trunajaya
dhaup lawan anakira

atmaja ingkang anama
Rahadèn Ayu Surêtna
punika badhe mêthukna
Kumpêni ing yudanira
sang nata alon ngandika
hèh ya uwis Ônggawôngsa
luwih katarimanira
maring sun prasêtyanira

yèn arja laku manira
nêgara ing Surabaya
sun paringkên marang sira
samêngko karsa manira
ingsun mundhut karyanira
sirèku iya dadia
karta wêdana lakunya
Si Amral iku ngong duta

aju unduring ayuda
ya môngsa bodhoa sira
sandika Ki Ônggawôngsa
sang nata alon ngandika
Amral mêngko karsaningwang
Kraèng Kêdhangkrang ngong duta
nêlika mring Surabaya
Amral umatur sumôngga

ingkarsa sri naranata
Kraèng Kêdhangkrang mangarsa
sang nata alon ngandika
sira lumawa duta
lan Si Galèngsong têmua
pulutên atine iya
ya ingsun kanthèni sira
Si Mirmagati mèlua

iku amangrêti basa
lima lan kalawan iya
Si Martapura mèlua
lan manèh Si Martalaya
manêmbah kang sinung sabda
lèngsèr umangkat sêksana
prasami anamur kula
datan kawarna ing marga

ing Kêdhiri sampun prapta
Kraèng Madhangkrang sêmana
ngupaya sampun kapanggya
Galèngsong sampun waspada
kêlamun kadange tuwa
lajêng rinangkul sêksana
tangise kadya wanodya
Madhangkrang adrês kang waspa

Kraèng Madhangkrang lingira
dhuh yayi gusti manira
aja ta sira daruna
yayi mas wêruhanira
gonku têmu lawan sira
wus lawas ingsun upaya
samêngko awak manira
angabdi Natèng Mêntaram

mulane ngong têmu sira
dinuta sri naranata
sira tinimbalan nata
Galèngsong aris aturnya
kakang kadospundi kula
yèn tumuta sapunika
nanging ta atur kawula
saèstu manah kawula

sampun sumêlang sang nata
sungkêm kawula ing nala
tan mèngèng siyang dalunya
amung ta lair kawula
kula samar ywa kêtara
dhumatêng pun Trunajaya
Kraèng Madhangkrang miyarsa
ingkang rayi aturira

kêlangkung sukaning driya
wusana alon turira
yaiku karsa narendra
Mêntaram Sri Naranata
yayi ujar kang mangkana
Galèngsong malih aturnya
benjing têmpuhing ayuda
saèstu ubanggi kula

saking wuri angamuka
kalawan sarencang kula
Galèngsong ningali ika
dhumatêng tiyang têtiga
ing manah sampun kaduga
Galèngsong nulya têtanya
dhuh kakang sintên punika
kang dhèrèk dhatêng andika

Kraèng Madhangkrang saurnya
dhumatêng arinira
iku kang têlu punggawa
lah ta yayi wruhanira
iya Kyai Mirmagatya
Galèngsong osiking nala
bayèki prajuritira
abdine sri naranata

sun sawang luwih prayoga
kaya tate mangun yuda
wong iki ingong wêtara
nora kalah padha janma
sri bupati ayudaa
kêlawan Si Trunajaya
Kraèng Madhangkrang lingira
poma ta wêkas manira

adhi dèn abêcik sira
lan maninge dèn sanyata
mungguh ing wicaranira
anadene adhi iya
manira bangêt pracaya
ya marang ing jênêng para
poma aja cidra sira
nanging sira dèn prayitna

wis ngong yayi lilanana
sapungkurku aja lena
wusira pamit sêksana
Kraèng Madhangkrang kralawan
Mirmagati Martapura
tanapi Martalaya
kumpul tan pisah wong tiga
Kraèng Madhangkrang kapatnya

nèng pinggir bêngawan prapta
wadya Madura uninga
ana wong Mêntaram prapta
anêlik ing lampahira
mila ingadhang marga
wong Sampang dupi waspada
kêlamun têlik sanyata
lajêng kinêpung sêksana

Kraèng Madhangkrang lampahnya
Ki Mirmagati asigra
Kraèng Madhangkrang cinandhak
bêngawan gung linumpatan
bêngawan anuju bêna
sabrang kulon sampun prapta
lampahira ngeca-eca
sinambi nginang kewala

alaju ing lampahira
datan kawarna ing marga
ing Jêpara sampun prapta
lajêng marêk ngarsa nata
wus katur sêdayanira
ing purwa madya wusana
sang nata sarêng miyarsa
tyasira sri naranata

kêlangkung marwata suta
ningali Kraèng Madhangkra
saklangkung rênaning driya
utawi punggawa tiga
kang mêntas sami dinuta
sangêt pracayaning nata
madêg suraning wardaya
inggih ayuda kênaka

wau ingkang kawarnaa
Martalaya sadhatêngira nêlik
tansah sungkawa kêlangkung
kang dadya manahira
sri narendra tan adhahar aturipun
winawrat mêngsahing yuda
kaya nora dadi watir

mungguh panyiptaning nala
yèn mêngkono bae wong Madurèki
bobote amungsuh ratu
aku pan durung ulap
awuwuha wong Madura balanipun
tan susah nganggo Wêlônda
aku kêlar angêmbari

dene têka sri narendra
nora dhahar iya ing atur mami
beda apa karyaningsun
iya lawan Wêlônda
ing sêmune nora pracaya maringsun
lah ya uwis pedah apa
ingsun darma atut wuri

mulane ki adipatya
datan purun sowan awade sakit
ya ta katur sang aprabu
lamun Ki Martalaya
tekadira amêrkang karsa sang prabu
sang nata sampun uninga
saklangkung dènira runtik

hèh Martapura dhawuhna
iya marang Si Martalaya aglis
lamun wani iya iku
nglanggar Si Trunajaya
konên mangkat mring Kêdhiri mrêp ing ripu
tan susah kanthi Wêlônda
samêngko ingsun idini

sandika Ki Martapura
sigra lèngsèr lan Martalaya panggih
mawi angêrimong kampuh
bathuke pinilisan
Martapura dhawuhkên timbalan prabu
Ki Martalaya sandika
dhawuhipun sri bupati

nanging mugi uningana
ing samangke kula pinuju sakit
pan dèrèng sagêd lumaku
lampahe karsa nata
Martapura sêksana anulya wangsul
praptèng ngarsa sri narendra
umatur rèhnya tinuding

sang nata sangêt dukanya
angandika Martapura dèn aglis
anggawaa gêgamanmu
mring pondhok Martalaya
patènana samêktaa gêgamanmu
yèn ngamuk Si Martalaya
aja nganti nguciwani

Si Wiradipa mèlua
iku ingkang jênêngi ing sirèki
Martapura awotsantun
lèngsèr sing ngarsa nata
Wiradipa sarêng lèngsèr saking ngayun
praptèng jawi lampahira
saha gêgaman umiring

sapraptane pamondhokan
Martapura Wiradipa tan kari
Martalaya sampun wêruh
baris pêndhêm wadyanya
winêtawis gêgaman wong kalih atus
sarta lan lêlurahira
wus sami angati-ati

sami ukiran kêncana
Pajajaran dene lêlurahnèki
baris jro pondhokanipun
praptane Martapura
Martalaya pan sampun angliga dhuwung
sinèlèh ngandhap kêlasa
pan Kasur wasiyat Têgil

dene Kyai Martapura
Jakatuwa arane kêrisnèki
Martalaya nuju lungguh
akêmul kampuhira
Martapura dhawuhkên timbalan prabu
hèh ta anak Martalaya
ingsun ingutus sang aji

mundhut pati uripira
Martapura sarwi anarik kêris
aran Jakatuwa wau
ature Martalaya
inggih dawêg sampun mawi dangu-dangu
Ki Martalaya wus yitna
dhuwunge pun Kasur aglis

sampun pinusthi ing asta
Martapura tan antara nglarihi
kêbat Martalaya nuduk
sarêng panyudukira
môngka kalih dadya sarêng pêjahipun
Martalaya sampun pêjah
Martapura angêmasi

rewange Ki Martalaya
ingkang aran wong barêng tandang nguni
sêksana sarêng angamuk
wong Jêpara sumahab
anadhahi wong Têgal pangamukipun
Ki Wiradipa kêbranan
dèn amuk marang wong Têgil

sampun katur mring sang nata
lamun wau Ki Martapura mati
kalih Martalaya sampyuh
sarêng ing pêjahira
Wiradipa punika anandhang tatu
sangêt gêgêtun sang nata
mangkana ingkang winarni

sang nata sigra parentah
hèh ta Amral sira mangkata aglis
nglurug marang Surèngkêwuh
sang nata dhawuhira
wus binage sagunge wadya sêdarum
Kumpêni ingkang binêkta
miwah kang kantun ing wuri

sêpalih ingkang binêkta
ingkang kantun anèng wuri sêpalih
jagani karsa sang prabu
miwah wadya Mêkasar
pan pinalih sêmana ing pandumipun
kang sêpalih tumut Amral
sêpalih jaga sang aji

dene wau kang tinilar
Kraèng Naba kang jagi sri bupati
Kraèng Madhangkrang atumut
nglurug kalawan Amral
dene ingkang dados pangiriding laku
Ki Tumênggung Martalaya
kang saking nêgri Mêntawis

kêlawan Ki Ônggawôngsa
kanthinira sigra bubar tumuli
mêdal laut lampahipun
sami winot ing palwa
tan winarna lampahira sampun rawuh
muara ing Ngampèldênta
alabuh jangkar tumuli

punika Ki Ônggawôngsa
kang wuninga jajahan Ngampèlgadhing
miwah ing sêdayanipun
tanah ing Surabaya
datan samar sêdaya sagung pakewuh
mila lampahing gêgaman
tan alami nèng jêladri

sampun mudhun saking palwa
Tuwan Amral sawadyanya Kumpêni
mêsanggrahan dharat sampun
makuwon Ngampèldênta
wus tinata sêdaya pakuwonipun
sampun mubêng bitingira
sartamawi balowarti

kocapa wadya Madura
ingkang baris anèng ing Surawèsthi
sarêng wruh Wêlônda rawuh
kêkuwu Ngampèldênta
wong Madura sigra binantonan wau
Darmayuda Pasuruan
kang binantokakên baris

lan Kraèng Galèngsong sigra
ingkang kinèn bantu mring Surawèsthi
wus sami bêbiting kukuh
apan ajêng-ajêngan
wong Kumpêni ya kêlawan mungsuhipun
pan sampun rakit sêdaya
mariyêm mubêngi biting

mariyême wong Madura
kang dèn angge inggih Nyai Sêtomi
wus sami prayitnanipun
balanipun sêdaya
Ônggawôngsa ing dalu apan mêmandung
mring bètènge wong Madura
Nyi Sêtomi dèn malingi

malêbêt ing pamondhokan
Ônggawôngsa datan wontên udani
sêdaya sampun aturu
sagunge wong Madura
tan antara Nyai Sêtomi pinanggul
dhumatêng Ki Ônggawôngsa
mriyêm binopong pribadi

sêksana binêkta mêdal
kang mariyêm saking sajroning biting
ya ta lampahe lêstantun
sira Ki Ônggawôngsa
sampun dhatêng wontên ing pondhokanipun
lajêng panggih Tuwan Amral
tur uninga solahnèki

ing purwa madya wusana
langkung suka Tuwan Amral miyarsi
agoyang kêpalanipun
mariyêm wus pinarnah
panggenane jinaga marang soldhadhu
sangêt suraning wardaya
Tuwan Amral marentahi

hèh sagunge wadyaningwang
wong Mêkasar Lônda dèn ngati-ati
iya mêngko pukul têlu
bêngi lah bêdhilana
karutugên mariyêm aja na nganggur
iku mungsuhira padha
aja nganggo dèn anggopi

sarêng prapta ing sêmaya
wayah pukul têlu bêngi nyumêdi
mariyêm lir gunung guntur
bêdhile bêrondongan
swara barung sêlomprèt kêlawan tambur
wurahan lir langit bêntar
pratôndha tan mundur jurit

malah kongsi bangun enjing dèrèng kêndhat
mimis kadi gurimis
tibèng bitingira
wadyabala Madura
giris manahira sami
ya ta lumajar
saking sajroning biting

pun Galèngsong kêlawan pun Darmayuda
lumayu saking biting
sawadyanya bubar
prasami rêbut ngarsa
Darmayuda playunèki
ingkang sinêdya
dhumatêng ing Kêdhiri

pun Galèngsong pêlayune anèng wuntat
rangu-rangu nèng margi
sêmana kêpanggya
Galèngsong ya kêlawan
Pangeran Tumapêl nênggih
pangran angucap
lah ta anêdha adhi

ngawulaa dhumatêng Raja Mêntaram
tunggala lawan mami
ngling Galèngsong mangkya
maksih èwêd tyas kula
kunêng kang kasoran jurit
gênti kocapa
Sunan Mangkurat nênggih

nèng Jêpara sampun rawuh garwanira
ingkang saking ing Têgil
ya ta sri narendra
sêmana aparentah
budhal dhatêng ing Kêdhiri
mêdal ing dharat
mêsanggrahan ing Pathi

mung sêdalu enjing budhal sri narendra
aprang samargi-margi
lawan wong Madura
datan kandhêg nèng marga
sang nata prapta Kêdhiri
sawadyabala
sêmana lajêng mêrgil

sakilène bêngawan kang pêsanggrahan
wontên ing dhusun Pacing
mila anèng marga
rêmbên ing lampahira
Patih Môndaraka sakit
sangêt gêrahnya
kunêng mangke winarni

wontên ajar ing gunung Kêlut sêmana
cantriknya kawan dèsi
panggih Trunajaya
arsa umangsah yuda
amêthuk Natèng Mêntawis
sigra anabrang
dhatêng kilèn bênawi

wong Madura kathah sami atut wuntat
tanpa gêgaman jurit
mung mangsah lan tangan
puthut cantrik sêdaya
lajêng anêrajang wani
barisanira
Mangurawan lan Pathi

tinadhahan ki ajar sampun kabônda
lawan pitu kang cantrik
kang sami kabônda
kang tigang dasa tiga
sadaya prasami mati
wadya Madura
bubar larut prasami

ya ta lajêng ki ajar sami binêkta
ing ngarsa sri bupati
wus praptèng ngayunan
sang nata angandika
mêlaku rinuwat iki
sigra sang nata
ngasta Ki Barukuping

linarihan ki ajar jajane pêcah
niba lajêng ngêmasi
layonira musna
ngungun sri naranata
cantrik pitu dèn suduki
mring pangalasan
wus sami angêmasi

saya sangêt Môndaraka sakitira
nulya wau ngêmasi
Patih Môndaraka
wau kangjêng suhunan
kêlangkung sangêt prihatin
sawadyabala
bela sami prihatin

ya ta dhawuh sang nata mring Nrangkusuma
animbali Kumpêni
kang nèng Surabaya
tuwin wadya sêdaya
caraka umêsat aglis
glising carita
Tuwan Amral wus prapti

nèng Kêdhiri Pangran Tumapêl kalawan
Ônggawôngsa tan kari
lajêng marêk ngarsa
Tuw Amral turira
ing samangke Surawèsthi
sampun wêtara
kagungan dalêm gusti

Nyi Sêtomi apan ta sampun kêpanggya
wontên barisannèki
tiyang ing Madura
kengingnya pinandungan
dhatêng Ônggawôngsa wêngi
ya ta ngandika
wau sri narapati

sun tarima Ônggawôngsa sêtyanira
marang ing jênêng mami
ya ta angandika
sang nata dhatêng Amral
tuwin mring punggawa sami
padha ngèstokna
samêngko karsa mami

sapatine Si Dipati Môndaraka
iku ingkang gumanti
dadi patih ingwang
marentah wadyabala
Anrangkusuma Dipati
pêpatih ngrèhna
sagunge wadya mami

atur sêmbah sagunge para punggawa
Tuwan Amral mèstuti
karsa sri narendra
tuwin para punggawa
sêdaya jumurung sami
wau sang nata
ya ta ngandika malih

hèh sakèhe wadyaningsun èstrènana
miwah Amral sirèki
ya Si Ônggawôngsa
sun srahi Surabaya
lawan sun paringi nami
iku arana
Jèngrana Surawèsthi

sawusira sang nata dhawuh parentah
Radèn Nrangkusumèki
gumanti lênggahnya
Dipati Môndaraka
dadya patihnya sang aji
sagunging wadya
suka manahirèki

kawarnaa Ki Tumênggung Darmayuda
dènnya lumayu prapti
lan sawadyanira
lajêng tumamèng ngarsa
Prabu Madurêtna nênggih
alon ngandika
paran ta ing ajurit

Darmayuda alon wau aturira
nyaoskên pati urip
prakawis ngayuda
kawula dèrèng ulap
amêngsah wadya Kumpêni
tuwin Mêntaram
nadyan wêwaha malih

mila ulun lumajêng kasoran yuda
gusti ingkang dadya wit
putra sri narendra
Raja Galèngsong mangkya
tangkêpipun ing ajurit
akêmba-kêmba
wêtawis mirong kapti

botên sande ing têmbe têmpuhing yuda
saèstu makèwêdi
sarêng amiyarsa
Sang Prabu Madurêtna
saklangkung kagèt ing galih
sangêt ngungunnya
dangu datan kêna ngling

amiyarsa aturira Darmayuda
Kraèng Galèngsong mangkin
mirong ing wardaya
wusana angandika
Kraèng Galèngsong dèn aglis
lah timbalana
praptaa ngarsa mami

kaya ngapa iya iku rupanira
dene ta ngapirani
ya ta lumêksana
wau ingkang dinuta
lawan Galèngsong wus panggih
anèng ing marga
winawuhakên aglis

timbalane Sang Prabu Madurêtna
Kraèng Galèngsong aglis
sinrêg lampahira
ing Kêdhiri wus prapta
mring pondhok kang wadya mêrgil
Galèngsong inggal
sowan dhumatêng ngarsi

sampun prapta ing ngarsane Trunajaya
Raja Galèngsong aglis
gya cinêkêl sigra
sêmana wus binônda
Trunajaya ngandika glis
hèh sudukana
nulya dipun suduki

ajur amoh Galèngsong kuwandanira
sigra parentah aglis
Prabu Madurêtna
lah iku jisimira
lêbokna sumur dèn aglis
tan ana wikan
Mêkasar duduknèki

kawarnaa wau Kangjêng Sang Aprabu
Mangkurat miyos siniwi
anèng ing pakuwonipun
pêpak sagung pra dipati
munggèng ngayunan sang katong

Tuwan Amral Hèlduwèlbèh munggèng ngayun
Anrangkusuma Dipati
Mangunonêng jajaripun
Pangalasan lawan malih
Wirawidagda Binarong

Ki Jangrana bupati ing Surèngkewuh
utawi liya-liyaning
aglar atap anèng ngayun
lênggah dhêdhampar sang aji
asri pacara kêprabon

angandika wau kangjêng sang aprabu
Amral mêngko karsa mami
payo padha mangsah ripu
ngrabasèng Trunajayèki
sabab ing panimbang ingong

uwis lawas wong cilik olèhe nganggur
tanapi para prajurit
nora angandoni pupuh
bok ta kakuing ajurit
amarga saking kuwayon

kayaparan mungguh sira panêmumu
Tuwan Amral matur aris
sumôngga karsa sang prabu
kawula sangêt umiring
ing karsa dalêm sang katong

mung punika bênawi plabuhan nuju
toyanipun sawêg banjir
yèn parêng karsa pukulun
gusti prayogi akardi
sasak ingkang apitados

abdi dalêm alit ing supadosipun
sagêd nabrang sêdayèki
angandika sang aprabu
iya ingsun angidini
anulya dhawuh sang katong

Nrangkusuma sira undhangana iku
sakabèhe wadya mami
gawea sasak dèn gupuh
kang prayoga supayaning
bisa kamot wadyaningong

asandika Nrangkusuma awotsantun
nulya jêngkar sri bupati
punggawa bubar sêdarum
wau ta sri narapati
lajêng kundur amakuwon

kunêng jawi Dipati Nrangkusumèku
parentah para bupati
karya sasak langkung bakuh
gumrah wadya nambut kardi
kunêng malih winiraos

Trunajaya ing mangke ingkang winuwus
sampun amiyarsa warti
yèn Sunan Mangkurat rawuh
angirid wadya Kumpêni
ing mangke sami makuwon

anèng dhusun Pacing gènira kêkuwu
sawadyabala prajurit
Prabu Madurêtna gupuh
nimbali para bupati
andêl-andêling pakewoh

Darmayuda Mangkuyuda anèng ngayun
Dhangwêcana Wangsènggati
Wôngsaprana Busung Mêrnung
Dhaèng Mangrewah Makincing
anèng ing ngarsa acaos

angandika Madurêtna Sang Aprabu
kabèh padha ingsun tari
paran iki rêmbugipun
mungsuhira mêngko prapti
nèng kulon kali makuwon

Darmayuda alon dènira umatur
pukulun lamun suwawi
linanggar supados campuh
ing yuda agantos kêris
Mangkuyuda matur alon

yèn suwawi ing karsanipun sang prabu
inggih kula amuk wêngi
supados manahnya kuwur
pakuwon kula obongi
amrih gugup sagunging wong

Wangsènggati alon dènira umatur
yèn kêparêng karsa gusti
prayogi baris puniku
wontên sawetan bênawi
kang mêngsah nabrang supados

dadosipun tinadhahan saking luhur
watêke tiyang Mêntaram
galak-galak tandangipun
èstu anggêbyur bênawi
botên angantos pirantos

Trunajaya duk kala miyarsa atur
karênan pinuju galih
alon pangandikanipun
rêmbuge Si Wangsènggati
iya iku ingsun condhong

lamun kaya mêngkono ing besuk esuk
Darmayuda lawan maning
Si Mangkuyuda puniku
dadia pangawak kering
wong Sampang kang padha tanggon

lawan uwong môncanêgara puniku
dene ta Si Wangsènggati
Wôngsaprana têngênipun
wong Madura dèn tindhihi
ingkang dadi dhadha ingong

ya Si Dhandhangwêcana mèlu maringsun
lan wadya Mêkasar sami
sandika kang sinung dhawuh
wus dadi sagung pinikir
anulya bubar makuwon

kunêng wau Mêkasar ingkang winuwus
anênggih Dhaèng Makincing
kêlawan pun Busung Mêrnung
Dhaèng Mangrewah prasami
arêmbag anèng pakuwon

ya ta angling sira wau Busung Mêrnung
hèh kakang Dhaèng Makincing
nalika kumpulan wau
Raja Galèngsong tan kèksi
nora enak atiningong

nalikane prapta saking Surèngkewuh
Raja Galèngsong ing nguni
iku ingandikan laju
umarêk marang sang aji
wusana tan ana katon

nora enak iki kakang atiningsun
kayaparan ta sirèki
Dhaèng Makincing sumaur
kaya bênêr sira adhi
Dhaèng Mangrewah lingnya lon

ingsun ngrungu ing pawarta durung tamtu
luwih saking nora bêcik
karuhane besuk esuk
yèn nyata nora kaèksi
iya Sang Raja Galèngsong

nyata bênêr kang awèh warta maringsun
iya mungguh rêmbug mami
ing ayuda padha mundur
lumayu angungsi urip
katiga brêbês wêtu loh

sampun dados wong Mêkasar rêmbugipun
ya ta kawarnaa enjing
Trunajaya nêmbang gupuh
têngara mêtu ngajurit
tan sêdya mundur palugon

wadyabala Mêntaram ingkang winarna
karya sasak wus dadi
kêlangkung prayoga
dènira karya sasak
sêksana atata baris
kilèn bêngawan
prasami amiranti

kawarnaa wau Prabu Madurêtna
sampun ngaturan uning
yèn wadya Mêntaram
ing mangke karya sasak
bêngawan dipun sasaki
kêlangkung kagyat
bramatya tan sinipi

sigra ngrasuk kêprabon kaprajuritan
nyamping samboja abrit
sinongkèt toya mas
paningsêt cindhe sêkar
rasukan baludru wilis
pinlisir renda
dhêstharira cawêni

alancingan panji-panji pan rinenda
dhasar baludru wilis
dhuwungnya nyuriga
cundrik cêcothèngira
arsa miyosi ngajurit
lamun sinawang
lir putra Ngalêngka ji

têngêrane kêlamun amangun yuda
bêndhe tinitir-titir
sagung wadyabala
sami siyagèng yuda
kêrig tan ana kang kari
sikêpanira
kang bêdhil sikêp bêdhil

ingkang tumbak apan sami sikêp tumbak
miwah tulup suligi
wus sami samêkta
aglar kang ponang wadya
mêlatar jawining kori
ing pêsanggrahan
ngantya printahing gusti

sigra mêdal sira Prabu Madurêtna
saking dalêmirèki
sagung para garwa
sami angêmu waspa
sêdaya wangsul nèng kori
kang para garwa
prajurit anampani

lampahi wau Prabu Trunajaya
ingapit pra prajuit
sagung wong pilihan
kathahe wolung dasa
punika tan kêna têbih
wong dulang mangap
ingangkah barêng mati

tau titir tinêmpuhakên ing prana
tan pasah dene wêsi
mila anggêpira
atunggil yayah rena
sami tinariman èstri
sêntananira
kang tinrimakkên sami

wadyabala wus tarap pinggir bêngawan
kang kari anusuli
Prabu Trunajaya
sampun munggèng wahana
anèng sapinggiring kali
kinubêng wadya
munggèng ing kanan kering

jêng suhunan sampun angrasuk busana
sakêpraboning jurit
sagung bêbêrkatan
sampun rinasuk samya
Ki Bicak tan kêna têbih
tuwin pusaka
Ki Baru wus ingampil

agêmira camêthi pênjalin tulak
anèng asta pinusthi
ran Ki Sapujagad
sagunge wadyabala
ngantosi wiyosing gusti
anulya budhal
prapta ing pinggir kali

yun-ayunan lan barise wong Madura
wadyabala Mêntawis
sami ngangah-angah
ngajap têmpuhing yuda
pating bilulung ngulati
marga sabrangan
kang patut dadya margi

nanging dèrèng antuk margane kang sasak
sagung wadya Mêntawis
kewuhan ing marga
dulu wadya Madura
lir buta ningali daging
upama singa
tênaya kurang bukti

Trunajaya angêdhangkrang pinayungan
anèng sapinggir kali
sarwi sumbar-sumbar
lah payo wong Mêntaram
ratu têdhaking wong tani
angur macula
bari angona sapi

pucukane wong Mêntaram yèn lêgia
nadyan bongkote dhingin
asêpêt kewala
aprang ngantèni sasak
pratôndha prajurit nyupris
dudu tandhingnya
sira kêlawan mami

nora padha wong Mêntaram lawan ingwang
têdhak Jaran Panolih
sarêng amiyarsa
wau Sunan Mangkurat
dukane yayah sinipi
sigra sang nata
nyandhak Ki Bicak aglis

gya tinêmbang Ki Bicak munya angangkang
Ki Baru ingasta glis
lajêng nitih kuda
arsa ngawaki yuda
Tumênggung Suranata glis
kêndhali kuda
cinandhak sarwi nangis

abdi dalêm sêdaya tur pêjah gêsang
kenging tan kenging gusti
inggih padukendra
sampun ngawaki yuda
yèn abdi paduka gusti
maksih nèng dunya
dene yèn wus ngêmasi

langkung karsa pukulun ngawaki yuda
kang abdi tan udani
kèndêl kangjêng sunan
myarsa ture punggawa
ya ta kang para bupati
sigra umangsah
bêngawan nuju banjir

pèrès lambe bêngawan kang ponang toya
sagung para bupati
dhatêngkên suranya
sarêng gêbyur sêdaya
ngêlangi anèng bênawi
wadya Wêlônda
ambêdhil saking wuri

mimisira tumiba têngah bêngawan
wong Dêmak kêna siji
ya ta Suranata
wangsul marani Amral
cinandhak tanganirèki
langkung bramatya
apa karêpmu iki

ingsun aprang ngêlangi têngah bêngawan
sira bêdhil sing wuri
aja tanggung sira
dadia mungsuh pisan
manira wani nadhahi
saure Amral
sampun runtik kiyai

mugi dipun gêng aksama dhatêng kula
panêdya kula inggih
ambêdhil ing mêngsah
tan pisan bêdhil rewang
Suranata wangsul aglis
gêbyur bêngawan
sapraptanira pinggir

tinadhahan mring wadyabala Madura
kinarutug ing bêdhil
punggawa Mêntaram
têguh ing yudanira
tan busik wulu sêdami
sri naranata
langkung wêlas ningali

pra dipati dèrèng wontên sagêd mêntas
duka yayah sinipi
camêthi ingikal
agêm Ki Sapujagad
bêngawan sinabêt aglis
kang toya piyak
lêbêk kari sêkaki

sigra mangsah sang nata sawadyabala
miwah sagung Kumpêni
lan pêpikul nabrang
wau para bupatya
lajêng ngamuk ngowak-awil{footnotengowak-awik{/footnote}
lir singa lodra
wong Madura kèh mati

wong Mêntaram têguh tan têdhas ing braja
wadya Mêkasar miris
têtela tan ana
Galèngsong ing ayuda
gya bubar lumayu gêndring
ngungsi Koripan
wau ta kang ajurit

wong Madura môncanêgara kèh pêjah
datan amôngga pulih
bubar barisira
ingkang urip lumajar
saparan angungsi urip
Ki Trunajaya
lumayu sawadyèki

ngungsi kutha linut dene wong Mêntaram
kori wus dèn tutupi
lajêng tinuguran
dene kang tinanggênah
wadya ingkang têngga kori
Ki Darmayuda
ing Pasuruan mijil

wong Mêntaram prasami angusir
kang kori dhinodhog
tinêtêgan saking jro korine
pan adangu tan mênga kang kori
ya ta sangêt runtik
Mangkuyuda Kêdhu

gya mangarsa dhinupak kang kori
tutupira ruboh
sampun mênga wau ta lawange
Mangkuyuda ngadêg jawi kori
Darmayuda uning
sigra numbak gupuh

kawatgata jaja trus ing gigir
malês numbak gupoh
Darmayuda kêna gêgurunge
kalihira sarêng angêmasi
Mangkuyuda mati
nèng jawining pintu

Darmayuda mati sajro kori
dadya mati sampyoh
apan kadi pinusus gègère
wadya ing jro sêdya ngungsi urip
lir gabah ngintêri
solah ting bilulung

Trunajaya gya lumayu aglis
lan sagung rêrepot
datan ana kari sêdayane
mêdal kori bêbutulan wingking
lajêng lampahnèki
sawadya tut pungkur

amung abdi kang trisna tut wuri
kang sinêdyèng batos
ngungsi ardi Ngantang panêdyane
sinêngkalan bêdhahe Kêdhiri
wus sirna ngrasani
jro kutha wus suwung

angandika kangjêng sri bupati
marang Amral alon
jarahana sajro kutha kabèh
apan uwis iya jangji mami
sira kangduwèni
jarahan sêdarum

duk miyarsa kang wadya Kumpêni
sami sukèng batos
jrone kutha jinarahan kabèh
wit pasrahnya kangjêng sri bupati
wusnya dèn jarahi
mangkana sang prabu

angandika kangjêng sri bupati
marang Amral alon
tuwin marang pra dipati kabèh
karsaningsun iya arsa ngungsir
marang gunung sami
mangkat dina sesuk

sêdayane sandika turnèki
enjingira bodhol
Trunajaya myarsa pawartane
lamun arsa dèn ungsir sang aji
tyasnya sangêt miris
tan sumêdya kiwul

mung sumêdya ngungsèkakên urip
lajêng ngalih ênggon
wukir Ngantang nèng ngriku amanggèn
ya ta wau kangjêng sri bupati
lampahira prapti
nèng Payak kêkuwu

dhawuh karya sanggrahan sang aji
atata pakuwon
wadyabala tata lêrêbane
sanalika wus kadya nêgari
pakuwon rinakit
pan sajuru-juru

pakuwone kang wadya Kumpêni
tan têbih sang katong
Sang Dipati Anrangkusumane
lan sagunge kang para bupati
ngubêngi prasami
pakuwon sang prabu

pakuwone kangjêng sri bupati
rinakit kêdhaton
rinareka lir pura isthane
pagêlaran lan bangsal pêngrawit
têratagnya asri
pan pinatut-patut

langkung arja ing Payak lir nagri
wau ta sang katong
siyang dalu kasukan arame
kang tabuhan pan awarni-warni
pakuwon dipati
kang tabuhan umung

wong ing desa kanan lawan kering
sami prapta nonton
wênèh dodol wong desa praptane
barang winade kêlangkung laris
mila sukèng ati
wong ing dhusun-dhusun

sore gunung Ngantang dèn barisi
prasami makuwon
kidul gunung wetan tuwin êlèr
kulon datan sêla ingkang baris
sangêt binathithit
sangisoring gunung

luhur gunung kêlangkung prihatin
mila sagunging wong
Trunajaya anênggih wadyane
kathah minggat awit kirang bukti
mudhun saking wukir
angungsi wana gung

nora kêlar lawas tan abukti
anèng wana nyelog
uwi tuwin panganan liyane
kang binukti Trunajaya mangkin
anèng nginggil ardi
mung lan garwanipun

Trunajaya lawan garwanèki
arine sang katon
ingkang sêpuh wus dadya garwane
ingkang anèm arsa dèn ramuhi
sang dyah sru tan apti
pinalaur lampus

mangkya tumut anèng nginggil wukir
nalika kaboyong
sarêng nagri Mêntaram bêdhahe
babu inya myang parêkan cèthi
sami atut wuri
nèng luhure gunung

sakêlangkung sangêt kawlasasih
kalihnya sang sinom
wong Madura ingkang dhèrèkake
anèng gunung samêngko mung kari
wêwolukèhnèki
sami kawlasayun

gênti ingkang kawarnaa malih
wau kang alolos
wong Mêkasar duk kala pêrange
Dhaèng Mangrewah lan Dhaèng Makincing
myang sawadyanèki
tuwin Busung Mêrnung

pisah lawan Trunajaya nênggih
mung sakônca amor
wong Mêkasar tan pisah lampahe
lajêng sami ngungsi anèng ardi
Sapora kinapti
sampun prapta luhur

tata-tata pondhokira sami
nèng ngriku makuwon
arêrapoh pan rineka bètèng
amiranti bok dipun inggahi
mring wadya Mêntawis
saking ngandhap gunung

watu-watu sami dèn cancangi
bok yèn ana mungsoh
ingkang watu pinêdhot taline
sangêt sami aprayitnèng wèsthi
ngling Dhaèng Makincing
kakang Busung Mêrnung

yèn awèta inggih anèng ngriki
asangêt kuwatos
inggih lêrês mirantos ênggène
nanging pêsthi kakirangan bukti
dhêstun ta kuwawi
namung tigang santun

yèn pirêmbag suwawi mring Bali
anèng ngriku andon
inggih botên kathah kuwatose
Busung Mêrnung alon anauri
gih langkung prayogi
kula sangêt rêmbug

Dhaèng Mangrewah nambungi angling
gih suwawi bodhol
ya ta mudhun saking gunung age
sawadyanya sumêdya mring Bali
ya ta lampahnèki
Bêlambangan rawuh

tata-tata pêraunya sami
sêdaya mirantos
lajêng nabrang dhatêng Bali age
kunêng ingkang nabrang dhatêng Bali
gênti kang winarni
ingkang mêrês madu

