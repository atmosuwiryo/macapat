Yata wau luwar dènnira aundhung
Ni randha Sêmbada
maksih mèwèk mêrbês-mili
Kulawirya sêmu guyu-guyu wêlas

Alon muwus lah bibi aywa wulangun
kêtrucut manira
ngong ampêt-ampêt tan kêni
gih ngapuntên dika bibi mring ragèngwang

Randha muwus dhasar dèn-jarag mariku
nulya Kulawirya
ni randha angarih-arih
ingarasan pinindha-nom rekanira

Alon matur ni randha inggih wong bagus
panuwun kawula
kèndêla ing tigang ari
anèng ngriki maksih cuwa tyas-kawula

Inggih lamun paringa tur kawulèku
punapa kinêrsan
kawula anyanyaosi
lamun datan parêng kawula lênggana

Duk ingrungu wuwusing randha kadyèku
abêbêk manahnya
alon dènnira nauri
lah gih bibi mangke manira rêmbugan

Niki sampun ing wêktu Subuh kêsusu
bibi alim dika
pundi patirtanirèki
nyai randha matur punika ing kulah

Lamun sampun anuntên paduka wangsul
sabakdaning salat
sokur yèn tan salat enjing
ngong-ladosi kewala anèng ing wisma

Ngling gumuyu Ki Kulawirya amuwus
o lah puniku ta
datan kêna dèn-gagampil
poting salat jangjinya niku duraka

Nambung matur de kaum ngriki puniku
namane Duljaya
santri jadhug têdhas ngèlmi
Subuh Luhur Asar tan mawi sêmbahyang

Inggih namung sabên Mahrib salatipun
turene Duljaya
yèn santri taksih nglampahi
limang wêktu salate santri gorèkan

Taksih kumprung dèrèng têdhas ngèlminipun
jêngèk Kulawirya
gih mangke kula manggihi
mring kaum-dika kang gadhah pangrêmêkan

Rada gêcul kintêne kaum puniku
nulya mring patirtan
adus jinabad wus suci
laju marang pandhapa panggih Jèngraga

Dhèhèm sêgu Jayèngraga mèsêm muwus
paman nora jamak
angêtok kongsi sawêngi
Kulawirya ngling ih wong dèn-gawe wadal

Lah sirèku dene atêlês rambutmu
rowangira sapa
kuwêlan dhèk mau bêngi
Jayèngraga gumujêng mung gêbrojolan

Mila adus jinabad prujil manipun
kang paman ris mojar
payo Subuh maring masjid
lah Nuripin gugahên kaum Duljaya

Sru gumuyu Jèngraga dene kadyèku
kaum ran Duljaya
slewang-slèwèng jênêngnèki
Kulawirya ngling arakna kaum Buda

Payo uwus sêmbahyang Subuh mring tajug
nulya samya salat
Duljaya ginugah tangi
wusnya sami wulu Ki Nuripin adan

Kaumipun tan nyarakkên lajêng maju
ngimami kang salat
Duljaya ngangkat usali
usaline tan bênêr unining lapal

Ingkang makmum pasekat usalinipun
tan makmum niyatnya
usali parlam Subêki
rakangatin ada-an imaman lilah

hi tangala Allahu akbar wusipun
Ki kaum Duljaya
kayoman kèthèr kang ati
nulya mudhar ambatalkên ronning-kamal

Nolih sarwi angrêngrêpa
suwawi dalêm imami
kawula makmum kewala
kang sinabdan tan nauri
Duljaya nèng wuri
usaline ekral makmum
Jayèngraga asora
santak pamacanirèki
wusing Patekah surat Anjal-na

Akire wusing Patekah
wêwacan surat Watini
rêkangat kir kinunutan
wus sujud ro tahyat akir
gya salam bakda nuli
pupuji gya dhikiripun
nulya amaca donga
pêragat dènnira bêkti
gya sêlawat nulya samya sêsalaman

Sawusira bakda salat
Ki Kulawirya ningali
mring kaum ran Ki Duljaya
bisik-bisik mring Jèngragi
lah iku ingkang warni
kaum kang ginunggung jadhug
dhapure lir bêdhigal
tan mèmpêr dhapuring santri
balênthote kokothot matèni dalan

Kacatur ngèlmune têdhas
sêmbahyange sabên Mahrib
Mahrib iku tarkadhangan
duwe pengrêmêkan ngèlmi
Subuh LuhurNgasar-i

Jêngraga mèsêm nabda
kados tan pantês pinikir
Kulawirya ris wuwuse mring Duljaya

Anu rika ingkang aran
Dulprawira-wijayèki
kang liningan nor turira
botên mawi prawirèki
Duljaya mawon ugi
Ki Kulawirya gumuyu
Jayèngraga alatah
myat mring kang dèn-têtakèni
kang ginuyu biyas pucêt ulatira

Ngling malih sirèku paran
kang dadya kaum mring ngriki
tan doyan ngaji sêmbahyang
apa nora durakani
Duljaya matur ajrih
inggih ing sayêktosipun
kula kaum papêksan
saking karsanipun nyai
tan sagêd ngaos namung apal-apalan

Donga pan amung Rajukna
lan donga nambêlèh pitik
liyane puniku datan
wontên kang kula-sagêdi
mèncêp Kulawiryèki
sira iku dadi kaum
mung kaum bêbêlèhan
wis sira tan bisa ngaji
jênêng kaum wani-wani tan sêmbahyang

Dadi ngong srêngên mring sira
duraka jangjining akir
lagi jênêngmu Duljaya
gèsèh dudu jênêng santri
ingkang mawa punapi
sira nora wêktu-wêktu
Duljaya tur bêlaka
yêktosipun jasad-mami
walèh-walèh punapa saking jrih kula

Lêbura dosa kawula
sapalih saprêtêloning
inggih kawula punika
asring-asring kèn nilêmi
kajiyat dara nyai
randha Sêmbada kêlangkung
drêmbane mring wong lanang
tan towang ing siyang ratri
dados kula tan kobêr-kobêr jinabad

Ngawirya ro sru guyunya
e lah layak yèn kadyèki
pangulu pakaning randha
kadèkna wêdi ing masjid
umatur kang sinung ling
inggih saking wrat-wratipun
tiyang angungsi têdha
mikantukkên anak rabi
Jayèngraga angglêgês myat ingkang paman

Sarwi bibisik wuwusnya
dene ana kang ngrakiti
ki kaum kalawan paman
tinandhing buh kang pinilih
kêtanggor gèn dukani
dhumpyuk kasut padha kasut
nora dadi abahan
kang paman anamur liring
angling malih Kulawirya mring Duljaya

Manira tanya mring rika
de kanggo dhewe sirèki
êndi bandhamu kayapa
Duljaya anjumbul wigih
o nuwun tan prayoga
sangêt awon warninipun
pinêksa pinaripêksa
Duljaya jrih sêmu isin
gya liningkap katon nglênggirik ngalèmprak

Samya kagyat kalihira
Jèngraga Kulawiryèki
gumuyu alatah-latah
we-o-we anggigilani
nyata ala sayêkti
kan gigire kêbak wulu
lir tikus wirog kawak
layak kangge mring si njai
iba yèn mêtotong gêdhene sapira

Nulya enggal sinasaban
ginuyu pating cêkikik
ya wis nulya Duljaya
manawa nuli pinanggih
mring gayêranmu nyai
kang liningan sigra mundur
Ki Kulawirya nabda
mring putra Ki Jayèng ragi
iki ana rêmbug pakewuh ing manah

Karêpane nyai randha
anggondhèli laku iki
rêrêm nèng kene tri dina
kapriye rêmbugirèki
mangsa bodhowa nanging
thithik lagyana karsèngsun
golèk tulak mêlarat
mupung olèh babah mami
rada wênang jarag karam anèng paran

Jèngraga gumuyu nabda
paman pamine puniki
ing lampah kawula tilar
paman kantuna nèng ngriki
Kulawirya nauri
tan tuk dene jaluk rêmbug
yèn aja-a kèlingan
tut wuri marang Jèngrêsmi
gêlêm bae manira yèn sira tinggal

Têtekadan rêbut paran
bot-boting langip nèng margi
tambah kêmlarataningwang
Jayèngraga angling aris
kêlamèn anèng ngriki
sêtun sadintên sadalu
ingangkah rampungira
barang karsa kang dumugi
yèn matura mring kangmas mangsa kenginga

Kulawirya ris wuwusnya
mêsthi bae lamun runtik
singa pisan iki ngalang
sawêngi êngkas nulya wis
aywa mbèncèngi pikir
padha nganggo gêcul kumpul
nèk mêngkonone uga
sêdhêng mari kêsêlnèki
Jayèngraga angalêgês wuwusira

Inggih botên ta lah paman
dadak ngangge dèn-praboti
tiyang dhasar sampun niyat
asipêng malih sawêngi
suwawi ngong-labuhi
supaya paman pikantuk
kadugèn ing sakarsa
mugi sagêda nglampahi
kang badhe anjuru-dêmungi ni randha

Yata ni randha Sêmbada
sawusira dènnya adus
adandan bêsus kumayu
mêsês kèwês lir pêrawan
anganggo pinatut-patut
sarwakêling pênganggenya
ngore rambut acucundhuk

Suri têtanggalaning mas
tinêngahan sêkar mênur
widatal ginêbêg alus
pupur kuning gugunungan
Ni Kacêr ngladèni ibut
kinèn atata dhaharan
sasaosan sèmèk esuk

Andhèr ing bale watangan
ni randha dènnira lungguh
anèng pandhapa amubru
ngling mring Biyang Kacêr tanya
priye Cêr duk mau dalu
tuturên ingkang bêlaka
lèhmu peyor lan sang bagus

Bêgja têmên kêmayangan
kinarsan marang wong bagus
matur dene daya lamun
kinokohan ing asmara
namung kinèn ngêngkuk-êngkuk
agênge tan lumrah-lumrah
apanjang dêdêlêgipun

Tan kongsi ambubak kawah
sêlak bulaèran nêmbur
mring rai kula sadarum
Ni Kacêr dènnya crêmêdan
bisa amuwuhi umuk
ni randha kalêsêdan
kapi-antan kêrêp idu

Lah priye Cêr budinira
tyas ngong sangêt kêpenginku
miyarsa tuturirèku
kaya pa raose baya
kang tan lumrah-lumrah iku
kirane apa bisa-a
ngong pikir ing mêngko dalu

Umatur inggih mênawa
wontên karsane tinêmbung
lah ya wus arahên iku
amrih kêrsane maring wang
sira mêngko ngong wêlungsung
sok uga Cêr kalakona
wus aturana dèn-gupuh

Iya kenthol sakaliyan
aturana sami kondur
Ni Kacêr gya lampahipun
praptèng tajug aturira
kawula kenthol ingutus
paduka sami ngaturan
marang ing wisma sang bagus

Apan sampun sinaosan
dhadharan sêsèmèk esuk
ingantos-antosan dangu
anulya kang ingaturan
samya mudhun saking tajug
praptèng pandhapa alênggah
Ki Jayèngraga andulu

Mring randha inyor tumingal
tanpa ngrasa wong kêpaung
wus dhaplok ngêpluk kumayu
mung jaga pakan kaluwak
arahe kaya kumêncur
têka mangkono osik tyas
ni randha aris umatur

Mring kakalih tamunira
suwawi kenthol sang bagus
adhahara mumpung esuk
ngawirya kalih ris mojar
gih nyai sangêt trimèngsun
Ki Kulawirya liringan
jêjawatan kalihipun

Uningèng sêmu Jèngraga
mèsêm ririh wuwusipun
jawane bot wong kêbutuh
turangga cinancang pucang
blarak kang cêdhak tinubruk
katon sukêt kalamênta
kayata paman puniku

Lir ngêlih sangêt katliyah
amamah papah tinêmpuh
kang paman kêkêl gumuyu
ni randha saya aberag
pangrasane dhawakipun
kang rinasanan ing suka
tuwa-tuwa maksih ayu

Ngêsorkên prawan wulanjar
maksih ayu nimbok iku
mangkono pangrasanipun
sarwi mundur saking ngarsa
malêbèng wisma gêng pungkur
lorod ulate kinarya
Jèngraga tansah gumuyu

Yata kang tamu ro samya
sarêng dènnira tuturuh
dan lêkas bukti pikantuk
anutug antaranira
luwaran cinarik sampun
pinaringkên santrinira
Nuripin tinuwuk-tuwuk

Katutugan panganira
sawêngi ngising ping wolu
mêngkana ni randha wau
saos sinjang nèng panampan
sami sapêngadêgipun
gya Biyang Kacêr ingundang
iki aturna kentholmu

Dene kang sapêtadhahan
aturana bae masuk
gus kenthol Kulawiryèku
kang liningan sigra mêdal
ambêkta pênampanipun
praptèng ngarsa lon turira
punika tur-aturipun

Nyai nyaosi pasatan
katura dhatêng sang bagus
Jayèngraga lingira rum
lah iya Ni Kacêr tutura
mring nini randha trimèngsun
yèn ana karsa manira
têmtu manira anjaluk

Ni Kacêr malih turira
gus kenthol Kulawiryèku
paduka ngaturan masuk
marang pun nyai sakêdhap
Jèngraga angatag gupuh
awawi ta enggal paman
pinanggil marang dyah ayu

Kusuma sêsakaningrat
kang pindha bunglon ginatung
anggundamakên wong turu
kang karya ewaning manah
èsême ngêdohkên kayuh
lan sampun kêdangon paman
kang wirangrong ngayun-ayun

Gumuyu Kulawiryèki
sadangune dèn-pêpoyok
anulya mring wisma guyu-guyu
sapraptaning panti
panggih lawan ni randha
sampun ingaturan lênggah

Ni randha turira ris
sumangga punika kenthol
salinna busana ingkang patut
pundi dèn-kêrsani
Ki Kulawirya sigra
acucul salin busana

Nyamping kêmbang jarak mori
dhêstar modang sabuk gêdhog
sarwi binorèhan pinapatut
mêthènthèng andhandhing
Ki Kulawirya mojar
yèn sêmbada bibi randha

Santri kula pun Nuripin
gih wenèhana panganggo
ing salila dika anggêr wutuh
dhengah bathik lurik
mêsakakên mêningan
tut-wuri tan kêna têbah

Ni randha suka turnya ris
inggih sampun walangatos
thole santri paduka gih-gihipun
kula kang nyukupi
lah Kacêr timbalana
Nuripin malêbèng wisma

Kang ingundang nulya prapti
nèng jogan linggih andheprok
ni randha lingira sarwi mundhut
sapêngadêg jarit
èh Nuripin salinna bêbêd sabuk ikêtira

Kulambi kalawan kêris
iya rangkêpên lan golok
Nuripin agêpah nuwun-nuwun
aturira aris
lamun parênging karsa
kawula nuwun berang

Berang panguthik kang apik
nèng margi yèn wontên bondhot
bondhot binabadan tiyang anut
pungkuring priyayi
ayahan ewuh-aya
kêdah agêgaman berang

Kulawirya gumuywangling
èh sampun lir omah kobong
dadak mraman-mraman ngaji pupung
tumungkul Nuripin
sarwi akacêmutan
ni randha gumuyu nabda

Iya ywa susah Nuripin
ngong duwe bur-buran bêndho
duwèke mas dêmang kang wis nganggur
panguthike bêcik
lah ênya kiye apa
landhêp rangkane prayoga

Gupuh nampani Nuripin
bungah maloto malongok
lah dalah utama dene bagus
olah agêm pyayi
ngiras gawe bêlehan Ki Kulawirya alatah

Sarwi mojar èh Nuripin
kabêgjan sinung panganggo
lah iku wasisan panguthikmu
sêngkêlitên bêcik
wis ta sira mêtuwa
Nuripin matur sandika

Ni randha gupuh dènnya ngling
ah Biyang Kacêr sun-kongkon
sira tutukuwa bumbu-bumbu
lan midheya daging
myang panganan wowohan
dahdharan olah-olahan

Iya Cêr sadina iki
ngundanga wong lanang wadon
kon-nênambut karya dèn-arampung
lan jupuka dhuwit
layak ta sanga-têngah
ya wus kiranên cukupnya

Mangsa bodhowa sirèki
manira uwus pitados
Biyang Kacêr sigra gupuh-gupuh
amêmatah kardi
ni randha ringas turira
marang kenthol Kulawirya

Putrandika gus Jèngragi
inggih punapa kang dados
mênggah kalangênan rêmênipun
sabêne punapa
Ki Kulawirya mojar
yèn kemase Jayèngraga

Ingkang dipun karêmêni
mung gêndhing-gêndhing kemawon
asangêt ugungan dhasar kogung
bêrkate priyayi
wong sarwa kasêmbadan
tuwin wruha yèn ambêksa

Abagus sarwa winasis
parèstri pating tareplok
ngunggahi kedanan ambarubul
sêlur lunga prapti
samya laju mawongan
sandhang pangan mèt priyangga

Mila kenthol Jayèngragi
bature lanang mung loro
wadonne kumreyab ayu-ayu
randha wlanjar kêncing
lagèk tindhik kêdanan
kang wus brai nunjang-nunjang

Dalah somah kèh kêkinthil
samya bêrung tinggal bojo
gih ta yèn sampun putrèng guru
kèh wani mrakawis
dêlalahe tan ana
pan malih lila sinêlang

Langkung sagêde pun bibi
nyaosi kang kapanujon
pêngarêp ronggèngan mangke dalu
ni randha matur ris
inggih mangsa boronga
mijilkên sabda mring putra

Kula matur pêsaja sayekkti
sangêt wirong-ingong
kawuyungan sangêt mring kimase
Jayèngraga priyayi jêlanthir
inggih lir punapi
kenthol raosipun

Kulawirya sêmu wlas ningali
mring randha kang wirong
ngling gih bibi kula rah-arahe
bokmanawa kalakon dospundi
punapi punagi
bibi mring ragèngsun

Ni randha matur punagi-mami
sumangga kemawon
punapa kang dipun-kêrsakake
tan rumaos gêgadhahan-mami
Ki Kulawiryèki
mathêt sukèng kalbu

Wus katêmu nême marganing sih
gugon gêgêm gacon
Ki Kulawirya alon wuwuse
bibi kularsa mêdal manggihi
kemase Jènggragi
ni randha umatur

Mangke kewala mêdal ing jawi
wawi guling kenthol
sangêt wulangun ngong mring dhèwèke
mugi wlasa mring wong kawlasasih
dhuh kenthol sêwawi
datan kêdah dalu

Jajal sajêntolan nuli mijil
sakêdhap kemawon
Ki Kulawirya alon dêlinge
taksih kènjingên gèsèh ing wanci
mangke siyang bibi
guling yèn wus bêdhug

Ni randha ngling mangke bêdhug malih
samya akakêlon
sapunika kewala dèn-age
sêlak pengin miyat baguse kadi
Jênaka asigit
dhuh dene abagus

Dèn dhih-êndhih Ki Kulawiryèki
manahe rumaos
binêcikan sinaludhah dene
dadya kêrsa sarat anuruti
sumarah mring nyai
tan lêngganèng kayun

Pan cinandhak cêg landhunganèki
jênak mring paturon
Ki Kulawirya amèkèh-mèkèh
angling dhuh kang alon mawon bibi
yèn têmah tan osik
kasêron pandudut

Cinulakên gya lambung tinarik
minggah ing paturon
nulya tinangkêbakên gêbêre
sarêng lukar sinjangira kalih
bêlindhis mêndhilis
karo ting baringkung

Nibèng kasur samya ting gulinting
sigra lajêng gathok
nyai randha solahe kêkèjèk
ngulêr-kilan dêngkèng anglawani
ngulèt amalilit
amumulêt pupu

Datan wiwal pêngrangkulirèki
mêtêl-mêtêl boyok
ngêsês-ngêsês ngelêd-lêd idune
kiyêr kincêr mulirik mundêlik
sirah golag-galig
ngawêt ngathuh-athuh

Matur lah andika-sunggar mami
kenthol kang mêthongkrong
kang kadya mring Biyang Kacêr kae
gya sinunggar nyangkuk nimba upih
tan ana ngèwêgi
sinru ing panggêlur

Lir kekeyan ujur ngolah-ngalih
ni randha mêcoco
pangkêrêdan mungkrêd gigithoke
kêmpung slekak pinantog ing titih
pêngrasa ngindhaki
gêng panjang lir jujul

Ngêsah-êsah lir panggrêsahing sih
saking toging raos
dhuh bêndara kenthol ywa ge-age
Ki Kulawirya sêngkut mèh gati
ni randha wruh wadi
anyêngkah kêkêmpung

Dhuh-dhuh mangke-mangke sampun mijil
thol mangke kemawon
lêhêng kula kang rumiyinake
sampun jêngandika rumiyini
wawi sarêng mijil
lakên raosipun

Dangu dènnira apulang untir
agrasakkên raos
yata Nuripin praptèng jawine
Jayèngraga kagyat aningali
ngling bilah Nuripin
dene mubra-mubru

Panganggomu apa dèn-wènèhi
paran nyêlang nganggo
sapangadêgira iku kabèh
matur inggih gènnipun nyukani
ni randha prak-ati
tuwa-tuwa sêmu

Paman-dika lir jaka jêlanthir
mêmèrètan mompyor
mulih anèm birai mathènthèng
Jayèngraga gumujêng galigik
aturana aglis
manirarsa têmu

Kang liningan mentar praptèng panti
sajawining kobong
ingulatan tan ana kenthole
jroning gêbêr banène kapyarsi
pyak-pyok dèn-aranni
ewuh amêmasuh

Nulya mêdal matur ing Jèngragi
pamanta tan katon
mung jroning gêbêr wontên banène
pyar-pyak crak-crok kadya masuh jarit
latah Jayèngragi
mamasuh raimu

Iya masuh nanging masuh bajing
bajing gêndhu mukok
matur oh kêtawis sru banène
cak-cok kadya ngêcêk-êcêk jarit
yèn guyanga bajing
sintên kanthinipun

Jèngraga saya gumuyu
nora kaya-a Nuripin
atimu landhêp dhudhulang
undangên bae dèn-aglis
Ki Nuripin sigra-sigra
malbèng wisma sru dènnya ngling

Kênthowol Kulawiryèku
de tan ana anèng ngêndi
kang lagya apulang tingkah
kêsusu kalihe sami
ni randha anggêlak rasa
akèn nêrod mrih glis gati

Ni randha kumêsar bingung
ngêsês anggonne markinding
wawi dèn-sangêt dèn-rikat
Kulawirya angantêpi
kêdangon panêrêgira
inguwuh wuh mring Nuripin

Sinauran asru hus-hus
setan thethekan Nuripin
wor pangrêngihe ni randha
Ki Ripin kagyat wus dêling
anèng jroning pagêbêran
dinukan panguwuhnèki

Nuripin sigra lumayu
mring jawi panggih Jèngragi
umatur sasolahira
latah-latah Jayèngragi
yata kang nèng pagêbêran
ni randha ngling lah dènaglis

Ki Kulawirya wus kêju
kêdangon tan awèh mijil
tan kongsi rêntahing rasa
guthul puthêr mungkrêd cilik
ni randha nuju brol mêdal
jingkat-jingkat ngolang-ngaling

Narêthêk anggêgêt untu
dhogol kasingsal anjêbling
satêngah mêtu thêr-thêran
tinilar kumrèwèl mijil
anjêlih ririh ni randha
biyang priye kenthol iki

Lagi mangkene ngalelur
gêla têmên ati-mami
anggêrêng Ki Kulawirya
guthul mopok anèng jawi
jinêjêlakên tan kêna
tutug wêtuning rasèki

Gumlebag tiba ing kasur
tan gulawat angganèki
lungkrah angunjal ambêkan
ni randha malerok liling
mèsêm-mèsêm Kulawirya
pan sarwi dènciciwêli

Gumuyu sarwi amuwus
mangke ta ngong tutur nyai
yèn dika lamun wêruha
mring bêncolènge Nuripin
bangêt gêdhene adawa
yèn matotong kadya poting

Lan ngong dede amputipun
wontên patang mèntên niki
tinandhing lawan Duljaya
gêng brag-abrage Nuripin
amêsthi yèn dika sukak
thothoke sabathok krambil

Ni randha suka gumuyu
punapa inggih sayêkti
Kulawirya ling gih nyata
ni randha umatur malih
sumangga nèh tinimbalan
Ki Kulawirya naguhi

Wusnya dangdan nulya mêtu
saking pagêbêranêki
ingungak-ungak pandhapa
santri Nuripin kaèksi
ingawe mring Kulawirya
Nuripin sigra mangarsi

Panggih lan Kulawiryèku
linggih nèng salu ling aris
Nuripin sira wus bungah
sandhangamu sarwa bêcik
kang liningan suka ing tyas
ya sokur sira sinung sih

Jupukên kae kêrisku
jroning gêbêr mring si nyai
Ki Nuripin sigra mara
malbèng jroning kobong angling
ngong kinèn mundhut wangkingan
ni randha mèsêm ling aris

Ênya tampanana gupuh
dèn-marene ananggapi
nulya Nuripin mêrangkang
cinandhak tanganirèki
ginujêg dènajak nendra
Nuripin ilang tyasnèki

Muwus ta ah niki prèpun
nyai kula tan mangêrti
lah niku ajêng punapa
dene tangan dèncêkêli
ngling nora têka nuruta
sadhela payo aguling

Lah payo atunggal turu
jare bandhamu ngluwihi
mara jajalna maring wang
kaya pa rasane Ripin
yèn uwis sapatilêman
mêngko ngong wènèhi malih

Ki Nuripin bêkah-bêkuh
ah botên ah botên nyai
dika culkên tangan-kula
botên tate nika-niki
ngong tiyang santri bêlaka
tani bêntil konthal-kanthil

Pinêksa-pêksa tan purun
Nuripin ajêlah-jêlih
adhuh biyung nyai tobat
alah-alah priye iki
ya Allah astag-pirolah
têka buh-êmbuh si nyai

Ah mangke nyai sampun
botên ilok mêksa wong tan purun
nyai randha ngling èh Nuripin sirèki
tan purun nurut karêpku
tak dêlênge bae gupoh

Ta êndi brag-abragmu
yèn tan awèh bilai sirèku
Nuripin ngling o ah arusuh si nyai
pan rinangkus bêbêdipun
Nuripin amèngkak-mèngkok

Biniyak jaritipun
garêjêgan pinêksa dinulu
pathênthêngan ni randha mêksa angungkih
wus liningkap bêbêdipun
têtali kathok binêthot

Suwèk kokoloripun
tali sinêndhal pêdhot cumêthut
binanjurkên sinuwèk brèk o lah blai
nyai botên dosa tèngsun
sarwi nangis anggêlolo

Nyai randha amuwus
tan dènkapak-kapakkên sirèku
ngong dêlênge bae ngarah apa èh Pin
nulya katon kang dinulu
acilik mungkrêt lir gêndhon

Tanana awakipun
ukur gêthêg kabuntêl ing jêmbut
kadya jamur wuku thukul mung siji thil
gêdhene sajênang grêndhul
èmpêre lir wudêl bodong

Nyai randha gumuyu
kêkêl kêpingkêl-pingkêl gagêtun
sarwi muwus hêm priye kiye Nuripin
sêpele têmên duwèkmu
cêndhak cuplêk kaya cèbong

Awake tan kadulu
pa wus dhasar nora nganggo gêmbung
kaya gêlêm ora-ora ukur kathik
gatra bae ala nganggur
ngur aja nganggo mangkonok

Mawa konthol mêlulu
anjêngkêrut lir ampês bak wulu
wis nora kêna pisan-pisan pinikir
ya ta-lah Ripin bandhamu
lir papon tumumpang gembol

Nuripin angruruntuh
o bok sampun nyai sampun
Ni Sêmbada nêntak sarwi anasabi
sapa kang doyan bandhamu
dèn-rewangi gêmbar-gêmbor

Wis aywa dadi tyasmu
ngong lironi sêbite kathokmu
lah nyaiki sruwal buran sêngklat abrit
Nuripun ature nuwun
gya mêdal saking kêkobong

Kulawirya angguguk
sadangune myarsa sru gumuyu
myat Nuripin bêkta sruwal sangklat abrit
ingawe prapta ing ngayun
Kulawirya atêtakon

Priye Ripin dhèk mau
dene olèh opah sruwal bagus
inggih opahipun kula kèn-nilêmi
dèn-alêm sadangunipun
arêna mring darbèkingong

Kulawirya gumuyu
ling nudingi lo goroh si Cêmpud
pêngrasamu ngong kok-arani tan uning
grêjêgan lir wong dèn-pênthung
thok-ethok ngaku angamplok

Mendah doyan bandhamu
mung saiprêt mangkêrêt tan patut
jaba kontholira yèn bisa umanjing
kur lèh melik bae umuk
Nuripin ngacêmut cêlom

Wis ta gonên sruwalmu
panji-panji sing cèkèh tandangmu
payo mêtu mring jaba panggung Jèngragi
gya inganggo nulya mêtu
Jèngraga kagyat duk anon

Dhèhèm sarwi gumuyu
bilah ana garwa-dalêm mêtu
padmi lan pipingitan kajambar mijil
Kulawirya mèsêm muwus
hêm dandanan ya wong mono

Sok lèha bae lothung
ana kang ginawe têkên lunyu
tinimbang lan nora nana kang mêlasi
Jayèngraga ngling gumuyu
gih lêrês mumpung pêpayon

Ki Kulawirya muwus
payo nakmas padha ala nganggur
gêgamêlan kang enak gêndhinganèki
kang putra sumanggèng kayun
angling mring niyaga gupoh

Êndi kabèh kancamu
undangên ngalumpuk mupung esuk
kang liningan sigra mentar angundangi
tan dangu pêpak sadarum
Jèngraga nabuh kêromong

Kang paman kêndhangipun
wus kawongan kabèh ricikipun
Jèngraga gya buka Lara-nangis gêndhing
niyaga sarêng biyantu
padha êmbate nênaboh

Muni gamêlan arum
wèh asmara mring sakèh kang ngrungu
sêdhêng pênabuhe srune lirihnèki
sawasis-wasising dhusun
tangkêbe dènnya nênaboh

Rêbab suling anganyut
panuthuking bonang ngênut-ênut
kêndhang jêjêdan mingkêd iramanèki
saron pêpinjalan runtut
surup lima gong lan kênong

Yata ni randha wau
cuwa manahe tan kongsi tutug
nuding rencang rarywalit kèn-manggil aglis
mring kaume Duljayèku
badhe kèn andudukwuloh

Kinèn mêtu kêbon aja na kang wêruh
tan adangu nulya prapti
ni randha mèsêm amuwus
lah sokur Dul sira prapti
payo turonana ingong

Matur dene lagèk sapênika sampun
nauri jabakna kang wis
wong lawan sirèku durung
age Dul payo aguling
e lah yèn mêkatên kados

Inggih wawi nyai lamun dèrèng tuwuk
kula ladosi sakapti
andika mapan ingriku
sigra sami lukar jarit
Duljaya ngêthèngkrang nyemplo

Sangsaya sru swarane pating balêkuk
asor banène kang dhingin
warni-warni uninipun
dhasar têtandhêgan maksih
kadya wong bajong-binajong

Kêtutugan nyai randha karêpipun
Duljaya bisa nuruti
kon-suwe kon-sadhela nut
salin solah tingkah ngênting
bêtah gayêr binalotong

Wus mangkana luwaran dènnira undhung
nyai randha mêmpis-mêmpis
sayah pinolah ngêlumpruk
kaume ngling wawi malih
saure êng êh ko mêngko

Ki Duljaya ni randha sarêng gumuyu
yata kang sami anggêndhing
arambah sami nêngipun
Jêngraga nabuh mratani
ngrêbab uga gambang ngromong

Biyang kacêr sadhela-dhela tinuduh
salêgane kèn-nyindhèni
antuk sagêndhingan wangsul
mring pawon mêmatah kardi
myang ngladèni asêsaos

Anèng ngayun wedang pêpangananipun
gembol wêr sri suruh rawis
tan kuciwa cawisipun
nuju suwuk dènnya gêndhing
ngawirya ro ngling guguyon

Mring niyaga crêmêdan patakonipun
Jèngraga gumuyu angling
ngong tanya sayêktosipun
iya wong samene iki
sapa kang wus dadi lêbon

Mring ni randha Sêmbada kang tunggal ujur
sapa kang kanggo pribadi
niyaga samya tumungkul
pating galêgês mu liring
èsême sami malengos

Kang sawiji tan wigih bêlaka matur
yêktose sampun nglampahi
sadaya kanca kang nabuh
tan wontên dèrèng satunggil
nanging sami tambêl-butoh

Gilir gêntos tiga-tiga siyang dalu
Duljaya sakawanèki
sabên-sabên rintên dalu
Duljaya kinèn ngèrèni
namung punika kang kanggo

Mila kuwat piyambak ambakna kaum
tan kirangan nyandhang bukti
sagêd nêbas sabin sajung
sarta nglampahakên picis
pangungsènnya wong kabutoh

Jayèngraga lan kang paman sru gumuyu
sarwi sasmita ngling aris
jawane Duljaya iku
iya ingkang anglurahi
sakèhe kang para dhogol

Inggih ta lah paman tan majad lan èlmu
randha Sêmbada puniki
tan ngangge nêbut salêmud
prandene sinungan sugih
têka tan boros bêrobos

Pra niyaga samya matur mring sang bagus
inggih saèstu nglangkungi
tan têlas-têlas sinambut
komuk ing sadèsi-dèsi
nadyan tiyang kitha rawoh

Mantri-mantri umbul dêmang samya nambut
arta dandosan mring nyai
salong botên sagêd nyaur
anggêr malupuh nuruti
ambabagol naur dhogol

Inggih tiyang samantên kajawinipun
kathah kiwa têngên têbih
kang samya kinèn malangkruk
lyan kang giliran wus siti
kapat Ki Duljaya benggol

Tiyang ngriki sadhusun radin sadarum
sami-mêrgi dèn-wèwèhi
dêlah ki pangulu sampun
modin miwah santri-santri
anggêr butoh samya ngrogoh

Têrkadhang siyang wong dalu tiyang wolu
satutugnya gênti-gênti
kasanga Duljaya kaum
Jèngraga latah miyarsi
kang mumucung gêntos-gêntos

Sru gumuyu Jèngraga Kulawiryèku
inggih ta lah paman
pratingkah angluluwihi
randha Sêmbada dadya ni Drêmba moha

Alon muwus kang paman marang sang bagus
lah payo ngrêbaba
pathêt sanga Gambir-sawit
gya Jèngraga ngrêbab sêndhon pathêt sanga

Gêtêripun ngêmbat kawat ngêntul-êntul
kosok muput lamba
yèn rangkêp rikat lêstari
cêkuthênge jariji nyikil kêmangga

Anyêngkênuk ngêlus-lus kawat ngêsipun
gambang kaluturan
mêgat irama ngulêti
gêndèr gumrining sêpange anyêlupak

Sêndhonipun nutug lih-ulihanipun
Srayuda sabêman
datan têlangke anggêndhing
lajêng buka Gambir-sawit rum araras

Nganyut-anyut wilête srancak ambyantu
pan padha kêrasa
Ni Kacêr kinèn nyindhèni
rêbut silêp lan rêbab ngês wilêtira

Sarêng pitung gongan minggah gêndhingipun
kêndhangekosèkan
kang nabuh samya birai
tan sarênti nabuh imbal pêpinjalan

Wusnya dangu irama ngandhêlong suwuk
Jèngraga ris nabda
lowung Biyang Kacêr iki
ronggèng tèmbèr-tèmbèr datan nyamènana

Lan puniku Ni Kacêr prigêl ing têmbung
krêkêle arênyah
kumêsar ambêlèr ati
Kulawirya mèsêm manthuk-manthuk mojar

Iya tuhu nora paribasan lowung
lugune kêpenak
swarane pintêr nut gêndhing
lan rupane rada prakati ulatnya

Mèsêm muwus Jèngraga mring pamanipun
inggih lêrês paman
kalih-dene saupami
bok ngupaya ronggèng ingkang têtêmênan

Malihipun inggih ngupaya-a wuluh
saêros kewala
asêdhêng kinarya suling
ragi cuwa ing raras tan sinulingan

Asru muwus Ki Kulawirya anuduh
marang wong niyaga
ngundang ronggèng kang prayogi
lawan wuluh tan antara dangu prapta

Ronggèngipun kêkalih lan wuluh katur
Jèngraga anyandhak
wuluh kinarya sêsuling
ingunyêran dèn-èncokakên nêmira

Tan adangu suling wus dadya tiniyup
anyamlêng rarasnya
ngling sapa kang bisa nyuling
matur inggih wontên satunggil pun Eka

Dan agupuh Jayèngraga ngrêbab bêsus
sêndhon pathêt sanga
ngik-ingik angêcêk ngêlik
tutupane cumènthêng nyamlêng araras

Wuwuh nganyut sinulingan sêndhonipun
mèsêm Jayèngraga
nutug lih-ulihanèki
gya lajêng pathêt Sarayuda sabêman

Alus muwus Jèngraga mring wong nênabuh
nya kiye ngrêbaba
sapa sabêne ngrêbabi
banjur bae unèkêna Onang-onang

Kang tinuduh anampani rêbab gupuh
èngèk-èngèk buka
nga-nga ngi-nga nga-nga ngi-ngi
ngèk ngèk ngèk ngèng sênggrèng rang-rong cara desa

Sêjajar tutuping driji
pangosoke lir gêgorok
santên kinêthèran kêcèr asru
kadya banyak ngak-ngik
sikute anut ngêmbyak
cêktêngèng kelang-kêlingang

Gambangane nganal nil-nil
pipincangan klang-klèng klang klong
korèke walikan rik-thur rik-thur
sulinge anjêmprit
ricik sarancak rampak
kêndhang angaplak kosèkan

Ronggèng ro sarêng angêlik
rêbut unggul sruning ulon
ngês wilêtanira adol ayu
pan kumayu sami
Jèngraga Kulawirya
asêsambèn nyêyamikan

Samya myarsakkên kang ngêlik
nimbang gêndhènge ronggèng ro
Jèngraga lingira man puniku
tan pati pakolih
angêrik raosira
ambalêbêg piniyarsa

Ngandika mring ronggèng kalih
sindhèn gantiya nêlung gong
samya gêgêntènan wusnya dangu
anggêndhèngi gêndhing
ngandika mring kang paman
sakeca Kacêr sindènnya

Kang paman nauri aris
têmêne iya mangkono
ambakna blèkènan dudu gambyung
angungkuli pra jungkit
ya mêngko kon-ngupaya
yèn sida jare nayuban

Talèdhèk ingkang ngluwihi
kang wus komuk ing wong uwong
Jèngraga ngandika sira iku
padha ronggèng ngêndi
kang liningan turira
inggih ing ngriki kewala

Jayèngraga mèsêm angling
lah payo unèkna Montro
gupuh pra niyaga buka talu
arêmpêg kang gêndhing
tan winuwus kang lagya
anggêndhing kang sinindhènan

Nuripin mundur sing ngarsi
arsa mring Kauman Kulon
rumasa dinukan tan kadulu
sêdalu tan panggih
lawan bêndaranira
Jèngrêsmi kang anèng langgar

Nuripin sarwi acincing
ngatokkên sruwal bang marong
mêrgi turut latar ginaguyu
bocah kèh nudingi
lir prajurit grêbêgan
miwah wong kang tuwa-tuwa

Pating galêgês ngaruhi
dene janma anyar-katon
uruting pomahan tan adangu
Ki Nuripin prapti
langgaring Pakauman
ki pangulu tajugira

Jèngrêsmi lagya alinggih
anèng surambining suro
kagyat duk tumingal praptanipun
Ki santri Nuripin
ingawe sigra gêpah
asila mêpês nèng langgar

Jèngrêsmi ngandika aris
bilah dene adang onggok
lèh gawe anyandhang mubra-mubru
iku lèhmu ngêndi
Nuripin aturira
inggih ni randha Sêmbada

Punika ingkang nyukani
kêlangkung pêradhah ing wong
witning ta pamanta winalungsung
busana sarwadi
rayi dalêm Jèngraga
ngaturan salin busana

Nanging rayinta tan apti
namung pamanta kemawon
kang salin busana miwah dhuwung
inggih saput pranti
Jèngrêsmi mèsêm nabda
sokur ana kang sih marma

Ya pira-pira Nuripin
ana kang awèh pênganggo
paran marganira dene sinung
sapangadêg sami
Nuripin aturira
mèsêm-mèsêm kacêmutan

Jayèngrêsmi angling aris
lo dene angêmu wados
matura bêlaka marmanipun
paman lan Jayèngraga
lah mara caritakna
andhèrên priye nèng kana

Nuripin umatur aglis
inggih blakanipun yêktos
kalihe nèng rika pan simunun
sugun anglangkungi
mring ni randha Sêmbada
lungse sêpuhe satêngah

Sêmunipun ragi brangti
mring rayi pamanta kenthol
ni randha wis tuwa prandènipun
kumêncur sumunthi
kêmrawan-kêmêprawan
kang lagya birai sandhang

Linggèh rongèh kontrang-kantring
wus rompang pipine kêmpong
mèndèse kèwêsan adol ayu
kumayu wus nini
kedanan ingawirya
kalangkung angêmas-êmas

Jayèngrêsmi mèsêm ngungun angling aris
lah priye banjurna
matur prasaja Nuripin
pamanta Ki Kulawirya

Anglanggati marang kènyute pun nyai
sêdalu tandhakan
kongsènjing tan kenging mijil
nutug dènnya pepeyoran

Rayi-dalêm Jayèngraga datan apti
sangêt dènnya ewa
kewala namung nuruti
mring kang paman karsanira

Supayane gampila ingkang pinurih
kawula punika
dèn-kandhakakên mring nyai
yèn kawula sring gêlêman

Kenthol Kulawirya ingkang gêgorohi
mring randha supaya
gadhah karsa maring mami
nulya kula tinimbalan

Dèn-apusi mring kenthol Kulawiryèki
kèn-mundhut wangkingan
nèng jroning gêbêr winangi
ni randha anèng jro tilam

Dipun-cêpêng cêg tangan-kula tinarik
marang nyai randha
pinêksa ingajak guling
kawula nangis gêmboran

Dipun-grêjêg gujêngan ingungkil-ungkil
ical-tyas-kawula
sruwal kula kongsi sêbit
duk pirsa murat kawula

Sru gumuyu randha sarwi anggablogi
gya kinèn umêdal
sinung sruwal sangklat abrit
kang kula-angge punika

Sangêt gila kawula mulat pun nyai
drêmba mring wong lanang
tan towang ing siyang ratri
tadhah siyang tiga-tiga

Jayèngrêsmi mirêng tan pati kêdugi
alon angandika
mring pangulu Jamalodin
lêrês pembatang-manira

Wontên ngrika-ngriki wus pêkarêmnèki
gêndhingan gêndhengan
Jèngraga Kulawiryèki
gompalane golongannya

Paman Kulawirya adhi Jayèngraga
ingugung mring rama
sapolahe dèn-ubungi
sajêg tan sinungan rêngat

Mila sampun kirang maklum mring wong kalih
alim pakênira
umatur Ki Jamalodin
kang botên-botên sinabda

Langkung bagja amba paduka kèndêli
kawula prêsasat
binarsihan ingaurip
jêjêging pangulu imam

Kang punika sang bagus mugi paring sih
sampurnaning imam
andadèkkên pêrlunèki
kang makmum-makmum sadaya

Jayèngrêsmi pangandikanira aris
wruhanira paman
sampurnane tri prêkawis
kang suci tigang prakara

Ingkang dhingin kudu suci badanèki
kapindho lesannya
ping tri kudu suci ati
lire kang suci badannya

Sujud rukuk kang tetela ywa gumampil
iktidal kang nyata
sujud loro dèn-kêtawis
ywa susu dèn-tumaninah

Kaping kalih kang suci lisannirèki
kang sêca ikralnya
maca Patekah kang titis
mad kasar kandêl tipisnya

Kaping tiga sucine kang bangsa ati
lawan mukaranah
maknane aywa sarênti
kang jurudêmung ing lapal

Mung puniku insya Allah
kang paham tumanêm kalbu
dèn-kawangwang siyang dalu
sucine kang tri prakara
yèku pikuling pangulu
tan kêna wèng-wèng salilab
marganing praptaning ngèlmu

Mulyaning dunya akerat
purna jênênging pangulu
sah pananggunge ing parlu
maring kang makmum sadaya
wus kuwat apêsing makmum
sêbab sêpangating imam
suci badan lesan landhung

Yèn durung sah tri prakara
abot wong dadi pangulu
katêmpuh ing batal makruh
sukêr walêr sangkêrira
kang makmum mring imamipun
salat galate sadaya
wong akèh marang pangulu

Ki Jamalodin duk myarsa
mring wirayating sang bagus
kalangkung padhang tyasipun
ki pangulu anggêpira
sumungkêm cipta guguru
sangêt sukur suka-rêna
angsal ngèlmuning pangulu

Mêngkana ing wayahira
surya têngahe mèh bêdhug
anolih mring rabinipun
kang wadon wruh sêmunira
kèn-mêdalakên susuguh
apan wus sakenjing mila
dènnya lah-olah abikut

Di-adining pagunungan
ajêjangan bècèk wêdhus
anuding nak putunipun
kinên mêdalkên sugata
ni pangulu anèng ngayun
wurine nakira prawan
Ni Sangidah wastanipun

Cangkring kêpanjing sinjangnya
akêkêmbên solok madu
borèh sari pupur rêmbug
acundhuk sêkar cêpaka
gêlunge methok abêsus
amêpêg birainira
sapolah tingkahe kogung

Bêkta kêndhi cêcêp slaka
praptèng sêrambining tajug
ni pangulu ngatak sunu
Ni Sangidah gya mangarsa
anata susunguhipun
sila anjongok siduwa
rada kêndho kêmbênipun

Gêmuh payudaranira
gumantung nglela pokipun
wonga-wongane kadulu
angegla mèntèr adênta
pêthot kapidih ing bau
gandhul kasanggèng sêmêkan
sasolahe mrih kadulu

Sêmune sangêt abrangta
mring tamu paraning wuyung
masang paguting pandulu
Jayèngrêsmi wruhing cipta
mring solahe kang kêmayu
nanging Jayèngrêsmi tyasira
mung ketang ingkang rinuruh

Wusnya anata rinira
mundur mèpèt dènnya lungguh
ki pangulu aturipun
punika sampun sumangga
kula aturi tuturuh
sêdhêng wancine andhah
Jayèngrêsmi nginggihi wuwus

Pangulu ngatak mring suta
mara ta Sangidah gupuh
ladènana gyannya wisuh
kobok saosna ing ngarsa
nulya ni rara mangayun
anyandhak nuruhi asta
ngampêt napas kang kêsusu

Gumrangsang mêdal ing grana
gondhang salit ngêlêt idu
kèring nyangga bokoripun
kanan anyêpêng lantingan
kasêron panyêkêlipun
guluning kêndhi thêl gigal
Jèngrêsmi mèsêm andulu

Ni rara akacêmutan
èsmu isin tiwasipun
ramèbu gumuyu muwus
ngambila manèh pratala
sijine kae dèn-gupuh
nulya mundur marang wisma
solahe mêsês abêsus

Ki pangulu aturira
sumangga punika katur
kang cinaran lon amuwus
wawi man lan bibi samya
nadhah sasarêngan kumpul
kewala sami krana lah
kang liningan ture nuwun

Paduka nadhah priyangga
kajat kawula tur suhud
asaos sêkul sananjung
ki pangulu pan pinêksa
ingajak nadhah akêmbul
anulya nut karsanira
supaya nadhah pikantuk

Ki pangulu lan rabinya
ngiras ngaladosi tamu
ingkang jangan cècèk wêdhus
nèng takir gadêbog pisang
kluthuk mrih tan amis prêngus
ni rara ngadhêp nèng ngarsa
kang sami nadhah pakantuk

Nutuk dènnira anadhah
luwaran samya wiwisuh
cinarik sadaya uwus
pinaringkên santrinira
Nuripin rampadanipun
kinên mangan tanpa rewang
amapan gagah asaguh

Jangan bècèk kinokohan
nèng takir gadêbog munjung
cekoh serop nêsêp duduh
nyêkodhong tangane rêkah
kang kiwa nguculi sabuk
kêrêp pamuluk rosa
kringête nètès akumyus

Wal-wêl cuwak mangan iwak
athêkul tumungkul wêdhung
balêndhug wadhug malêmbung
atob hak-hèk maksih mangan
pêdhot sus-usus jêmêprut
barêng lan ngêntut gadidak
alok hêm èh maksih muluk

Pangulu gumuyu mulat
ngling punapa kang jumêthut
nauri tangsul sus-sus
pêdhot lawan kêbrojolan
mêdal kèdêdêl ing sêkul
dika lèrèni sakêdhap
ngling gih mangke niki tanggung

Namung kantun nêm pulukan
kang tumingal sru gumuyu
ni rara guyune namun
mancêr liring mring tamunya
cadhang paguting pandulu
ciptaning tyas kinanthiya
sihira ing siyang dalu

Luwaran kang nadhah tuwuk
rampadan ingundur aglis
Nuripin amayag-mayag
kêmlêkarên tan bisa sik
Ki Jabalodin alatah
dika cewok dhi Nuripin

Nauri glêrêg amuwus
gih kang ngulu magke kêdhik
sih cêgèh ambêgan-kula
tan sagêd kumrengkang tangi
anulya ingayag-ayag
dèn-agak-agak gyan dhiri

Jongok mêdal tanganipun
kêmpusan ambênganèki
anjongok mukok amutah
wingking kêpesing dêlindhing
ting salêmprot wingking ngarsa
bali kabèh dènnya bukti

Kang myat sru kêkêl gumuyu
Jayèngrêsmi mèsèm angling
lah wis dèn-aglis adusa
kana ing sumur kang brêsih
gya kumrèngkang mekah-mekah
mring nglêbuh nutugkên ngising

Ki pangulu wlas gêgêtun
mojar mring rabinirèki
jupuka jarit dèn-inggal
karêbèn ginawe salin
rabine glis maring wisma
jarit sinungkên Nuripin

Bêbêde nulya winasuh
yata kang lênggah nèng mêsjid
ki pangulu aturira
mring sang bagus Jayèngrêsmi
kawula nuwun barêkah
paduka bab ngèlmi

Winastan riba puniku
kawula dèrèng andêling
Jayèngrêsmi lon lingira
eling manira ing Pêkih
kadi wong urup-urupan
bêras tinuku ing pari

Sapêpadhane puniku
lan kasap kang mutawatir
myang nêbas pari adêgan
atuku ngijo ing sabin
nganakakên arta petang
amrih undhake kang picis

Lir wong gadhe lan bêratu
sami margining sêtori
nêbas bêlanjaning Amat
kang durung ka-ana misil
rinampungan ing bicara
mêstèkkên kang durung yêkti

Myang totohan ngadu-adu
jago gêmak lan kêmiri
sapadhaning bêbotohan
puniku riba kang misil
malah-malah dadya karam
kasil tan sukci binukti

Pêngulu gêtun angungun
myarsa linge Jayèngrêsmi
rumaos kèhlêpatira
umatur kadi punêndi
kang prayoga linampahan
kang botên riba binukti

Jayèngrêsmi lon amuwus
kasab misile kang sukci
mung tuku kang nuju mangsa
punapa limrahing rêgi
tinandho inganti mangsa
benjing samangsaning wiji

Bab rêgi wus anèng ngriku
amawa rêgi pribadi
dadya tan akarya rêga
asarèh suci ing ngèlmi
niku kewala rinosan
kasab utama kang watir

Ki pangulu suka sukur
winulang tekad prayogi
umatur malih bab karam
mugi sang bagus sung jarwi
Jayèngrêsmi wuwusira
kêjawi kang wus kêtawis

Ingkang tan pati kadulu
kayata kêbo sawiji
karane ulam kang kalal
ulame kêbo sawiji
apan nênêm ingkang karam
utak balung lawan gêtih

Ringsilan têlpong lan wulu
kang kalal pan amung daging
liyaning daging pan karam
thithik kêdah ngati-ati
balung-nom babagan karam
lan iso-nom mutawatir

Sabab têlpong asalipun
kang wiwit tan purun bukti
lan malih kêrupuk rambak
kadhang têksih wulunèki
puniku kang mawi karam
lir wong puwasa saari

Kèh batal tan ngrasa iku
saking sathithiking bukti
cukil untu gugut tuma
myang lingsa batal sayêkti
tan beda kadya mêngkana
karam kang amutawatir

Puniku wajib pangulu
ngawruhi sarak kang rêsik
wajibing Rasul têtiga
kang sidik amanat tablig
sidik bênêr ing pangucap
amanat kang pracayèki

Tablèg kang ngandêl sawêgung
mokale tigang prêkawis
kang gidib kiyamat kitman
gidib goroh têgêsnèki
cêgah pakoning sarengat
puniku wajib nêtêpi

Kiyanat pala-cidrèku
kitman angumpêt lirnèki
niku paman kinawruhan
pangulu kinarya wakil
Rasul imaming agama
kang giris ajrih ing jangji

Ki pangulu langkung suka
winulang mring tamunira
asru ngrêrêpa nor-raga
Jayèngrêsmi angandika
parluning wulu lan salat
puniku dipun-karêksa
tan kêna yèn dèn-gêgampang
kang dadya praboting imam

Pêrluning wulu nêm kèhnya
ingkang dhihine aniyat
kapindho masuh rainya
ping tiga amasuh tangan
ping pat kuping kalihira
ping lima masuh sukunya
kang kaping nêm têrtibira
sunate puniku lima

Kang dhihin masuh bun-bunan
lan ngisêp toya sing grana
ping tri masuh githokira
ping pat kêmu kurah waja
ping lima ngumbah uratnya
lire kang tartib punika
angluwihi watêsira
ing sikut myang dhêdhêngkulnya

Batale wulu lilima
kang dhingin anggêpok urat
lan kêtiban najisira
ping tri mêtokkên sukêrnya
lan nggêpok dede mukrimnya
ping lima wuru kang lêpya
niku man pangulu Jabal
kang kaliling dalu siyang

Pêrluning salat wolulas
kang dhihin puniku niyat
kaping kalih takbirira
ping tri amaca Patekah
kaping sêkawan rukuknya
iktidal lan tumaninah
ping nêm sujud antaranya
kang sujud ro tumaninah

Lungguh sarta tumaninah
lawan tahyat akirira
kalawan tumaninahnya
kaping sanga salam bakda
kalawan ing tartibira
jangkêp pêrluning asalat
sabatale kinawruhan
sawêlas kang dhihin wuda

Lan mêndêm gumuyu dhèhèm
amumukul lan tumindak
wacana lawan karuna
jangkêp bataling asalat
niku paman dèn-kawangwang
lamun datan binêningna
dadya pêngulu karasan
sêtata kêlawan kewan

Tinikêl durakanira
lan durakaning maksiyat
abot pêngulu siksanya
kang ngati-ati têtanya
sarengat saraking imam
pamakadya wong nêgara
parabote wong aseba
minangka wêdhung kampuhnya

Yèn tan rumat basahannya
tan tumêkèng panangkilan
nèng pangayunaning nata
pêngulu lêga tyasira
kêduwung kang wus kêlakwan
kathah kang tan kalêrêsan
kaworan budi maksiyat
dhêlêg-dhêlêg lon turira

Kadipundi purnanira
labêt anandhang maksiyat
nglampahi panggawe dosa
Jayèngrêsmi lon ngandika
punapa jare rinasa
ki pêngulu aturira
kawula pajar bêlaka
awalèh-walèh punapa

Mèsêm ririh aturira
duraka kula punika
kenging panggodhaning randha
nuju kêtowongan blanja
tan wontên kawula têdha
kèwêdan nilih tan angsal
rayat-kula gadhah rêmbag
anggadhèkkên golok sinjang

Marang ni randha Sêmbada
kêdah kawula ingundang
sarêng panggih lan bok randha
sojaripun mring kawula
sampun dika susah-susah
gadhèkakên golok sinjang
sok uga dika gêlêma
anuroni mring kawula

Ngong wèhi sabutuh dika
picis satak kula sukak
bathi sanak ngajak tanak
wrating bêtah kula têmpah
kêlampahan tampi opah
ngong trimah ni randha bungah
mèh wêwah tan awèh kesah
tinimpah anèng djêro-mah

Wus tutug raosing manah
kawula pamit agêpah
dalah punika têtêmah
batos-kula anggarêsah
yèn ta kula ladènana
kêkarêpane ni randha
pêngajake sabên dina
dos-pundi ingkang punika

Jayèngrêsmi duk miyarsa
mring linge pangulu Jabal
mojar mèsêm èsmu ewa
gih kenging yèn têmên sêdya
ambirat tingkah maksiyat
sarate tobat Hyang Sukma
kang tan sêdya mangsulana
pratingkah kang wus kalakwan

Yèn tobat kongsi angambah
pindho ping têlu kaping pat
tobate muwuhi dosa
kudu sapisan kewala
kanggo salawase gêsang
yèn dika bisa ambirat
pratingkahe kasalahan
dilalah angsal hidayat

Yèn tan sagêd ing atobat
mêlarat donya ngakerat
ki pêngulu kalêsêdan
sakêlangkung ajrihira
mituhu wuwulangira
Jayèngrêsmi kang kadriya
alon ature ngrêrêpa
mugyamba antuka bêrkah

Ki Nuripin sawusira
amasuh gya marang langgar
marêk mring bêndaharanira
Jayèngrêsmi lon ngandika
lah uwis Nuripin sira
mangetana mring karandhan
lamun sira tinakonan
manira maklum mring paman

Nadyan kongsiya sapasar
kewala manira antya
supaya tutuk karsanya
sabarang aywa kêpalang
Nuripin matur sandika
pangulu mèsêm anabda
gih dhi Nuripin prayoga
ngladosi bêndara-dika

Kula mindhak suka-rêna
angsal gêgeyongan tama
winulang ngèlmi kang mulya
pintên-pintên rinahaban
prêsasat pun nyai randha
lan ngawirya kalihira
angsung bêgja mring kawula
manggih gambuhing wêwulang

Nuripin sigra mundur
sinjang ingulihkên mring pangulu
ki pêngulu ngling tan susah dhi Nuripin
dika pêndhêt wasisan wus
sampun mawi walangatos

Ki Nuripin amuwus
o lah botên punapa dèn-suwun
ngangge bêbêd rangkêp rubêd tan pakolih
satunggil mawon gih êmpun
kakang mêkatên kemawon

Ki pêngulu amuwus
adhi botên lajêng dika-pundhut
kula sidhêkahakên dhatêng pun adhi
andika gawe kêkêmul
pantês mawi rimong-rimong

Ki Nuripin gumuyu
hêng mêkotên wakane puniku
inggih sangêt tarima-kula sinung sih
iba ganjarane besuk
ing akerat ambêtoyong

Ki pêngulu ngacêmut
gih dhi Nuripin puniki sabuk
gringsing wayang ngong milala ing nêgari
wus masêm nging rada alus
dawêg ing riku nèh anggo

Ki Nuripin agupuh
anampani sabuk sarwi muwus
dhuh lah-dalah nyata utami si kyai
o pira-pira ing besuk
ganjarane wuwah-wuwoh

Gih sami-saminipun
donga-dinongakkên akiripun
Ki Nuripin pamit kinalilan aglis
langkung ing latar nêrutus
samêrgi cincing angrimong

Tan dangu lampahipun
mangetan mring kêrandhan prapta wus
ing pandhapa nuju ngawirya kalih
satêngah nadhah andulu
Nuripin nganthukan gupoh

Wus prapta anèng ngayun
antara kang bukti samya nutug
Jayèngraga Kulawirya sarêng wijik
ambêng cinarikan dinum
Nuripin myang wong pêngisor

Ki Kulawirya muwus
dene suwe anggotèk sirèku
baya ana dukane Ki Jayèngrêsmi
pêsthi sira adul-adul
ngomong ing sapolahingong

Kathik wuwuh jaritmu
sapa kang awèh dene amênthung
Ki Nuripin matur mèsêm-mèsêm ajrih
inggih kawula dinangu
kula pêsaja kemawon

Tan dados dukanipun
malah-malah sangêt maklumipun
kados sampun kauningan klêthêknèki
Ki Wirya mèsêm atutup
lathi loro dhêngkul megos

Sasmitèng putranipun
angèsêmi ing pasêmonipun
matur malih dene kang sinjang puniki
gènnya nyukani pêngulu
pêsalin gèn-kula ngêbrok

Lajêng sinungkên ulun
kados saking bungahe lir kaul
sabab dipun-wulang mring putranta ngèlmi
kêlangkung asugun-sugun
lan wontên anake wadon

Pêrawan ragi ayu
mêsês sêdhêng mêpêk brainipun
sêsolahe ginawe-gawe mranani
kalebate sangêt wuyung
marang putranta sang anom

Nanging datan sininggun
kalèncère angècèr kêmayu
ayak-yakan lir dhêdhara amèmèti
tan kepadhan dhêmênipun
sang bagus tan rêna anon

Jayèngraga gumuyu
apa nyata tuturira iku
bok manira bae tawakna Nuripin
kirane apa ta payu
Nuripin umatur kados

Arame tandhingipun
apan kêdhik ragi kawon sêpuh
nging kasanggi mêmpêng sadhengah nèng nginggil
Jayèngraga sru gumuyu
dicêprat bisa ambanyol

Lah wis mangana gupuh
sigra Nuripin mapan asuguh
sakathahing jangan winor dadi siji
limang cowok dènnya imbuh
akokoh mêncêp sacuwo

Pamuluke a-ibut
serap-serop nêsêp-nêsêp duduh
cuwak mangan iwak mal-mol mêratani
Ki Kulawirya amuwus
jêk ngrungu ana wong ngêbrok

Umatur sami nyamuk
ênggih kula kang ngêbrok gèk wau
ngiki bokêng pêngêg mawong sampun mayi
Kulawirya ngling gumuyu
cangkêm bak amblabak ngomong

Ki Nuripin saya sêngkut amangan
puluke
Kulawirya anggêguyu mring Nuripin
tandhange

Bok sing tamban bae pamulukirèki
dilèngèng
susu-susu kaya wong dèn-buru bajag
polahe

Iya-iya yèn kongsi ngêbrok sirèku
mêngkone
nora wurung ngong wudani babar pisan
gêmbunge

Ki Nuripin malêruk kêdhèp narithil
ulate
ah uwis thim yèn kêbrojolan têmênan
têmahe

Dadi gawe mundhak muwuhi prêkara
têmahe
mêngko bae tak mangan manèh kang warêg
enake

Tan dèn-êntèkakên pan kantun sakêdhik
sisane
Kulawirya ngling dingarèn nora êntèk
sêgane

Matur mèncêp ah botên sampun atuwuk
wêtênge
yèn têlasa tan wande angsal sêngkala
adate

Kulawirya gumuyu sarwi nudingi
wuwuse
landhêp têmên Nuripin wêruh sinêmon
si Pothèt

Kang liningan rèngkod mengo sarwi wisuh
tangane
gya sininggahakên ajange sêdaya
piringe

Wus luwaran kang samya mangan lorodan
kabèhe
Jayèngraga ngandika marang kang paman
wuwuse

Lah suwawi paman sami salat Lohor
sêdhênge
ingkang paman nauri lah iya sêdhêng
wêktune

Jayèngraga mèsêm-mèsêm mring kang paman
wuwuse
wawi bêdhèk kasupèn dèrèng jinabad
yêktine

Ki Wirya ngling anjumbul o o lah iya
kêlalèn
ya ngong adus sadhela mêngko ngong-nusul
mêngkone

Sigra gepak mring bêlumbang pambêbêngan
iline
sêrèwèhan saking dhawuhan sinidhat
toyane

Ingkang samya pinara-para tirtanya
sêmrèwèh
jog ing blumbang pambêtêgane awiyar
ombère

Pan ing riku pa-adusane ni randha
sabêne
kasukane sring asring bèbèk-bèbèkan
adate

Asisiwo lan wong lanang nèng balumbang
arame
sabên adus wor-winor lanang lan wadon
rusuhe

Têlung dhèmpèl patang dhèmpèl limang dhèmpèl
dhangkoke
apan dadi kabungahane ni randha
karêpe

Kalawirya nulya dus anèng bêbêngan
kungkume
nyai randha nèng pawon gêrah arsa dus
ge-age

Dasar wontên kang tutur yèn kenthol adus
samangke
bungah-bungah nguwuh payo Cêr mreneya
dèn-age

Kang liningan gupuh nututi ni randha
guyune
kêlikikan dènyarsa adon asmara
anèng we

Ki Kulawirya tan uning
mring ni randha praptanira
lan Biyang Kacêr ge-age
cucul tapih sarêng wuda
balêjêd bubukungan
karone barêngan ambyur
ring toya Ki Wirya kagyat

Sêdhadha jêrone warih
ngabyag rêbatan anyandhak
siji cêg guthul mêk konthol
kenthol Kulawirya latah
cinènèng ngering nganan
rada guyu-guyu rêngu
ing batine kami-gilan

Namur guyu ngling jro ati
o Allah iki wong apa
kaya mangkono polahe
wong padha dubilah setan
jawane ngong kêsasar
ing laku rada kêpaung
kalurung kalbèng loropan

Sêkala èngêt ing melik
gampile ingkang tinêdha
tyas binêtah-bêtahake
ginujêg jinak gonjakan
ni randha nyènèng ngarsa
dinudut puthêr ngalelur
sabab srêp kakum jro toya

Ni randha andhêdhêkati
dèn-pakak-pakakkên wokan
ingusêlakên ngalèlèh
kur dumuk-dumuk kewala
kewuhan tan kêlawan
Ni Kacêr ngrangkul nèng pungkur
susu nyunyunge gêpokan

Kanal-kanol anèng wuri
Kulawirya tanganira
mring wuri cêg nêkêm gêmbok
bêdêdêng tangi guthulnya
ni randha bungah-bungah
i kenthol guthule mulur
wawi sablêsan kewala

Dêg-adêgan nèng jro warih
bokong boyoke Ki Wirya
rinakêtan pêmapane
ni randha ngrêngih turira
sampun lêrês wawi ta
nulya pinadal nêd blusuk
kèpêrêdan dening toya

Lagya nêm angkrêgan mari
mungkrêd nglalêntroh lir lintah
ngling ah êmpun mangke malèh
misih slulub sibublungan
ni randha langkung cuwa
andadak wus dènnya adus
ngasut nyamping sabuk dhêsthar

Laju ngambil toyastuti
nulya gupuh maring langgar
kang putra ngangkat parlune
kang paman laju sêmbahyang
makmum marang kang putra
wus paragat dènnya wêktu
sêsalaman tata lênggah

Jayèngraga mèsêm angling
dene tan cancingan paman
kawalêdan ngorod-orod
punapa sababe paman
Ki Kulawirya nabda
sêpuluh wong wus kêbacut
ya mangsa sasèn-sasèna

Yèn rinasakkên wong iki
kèh têmên durakanira
yèn ta aja-a kapêngkok
nora gêtun sêsandhingan
marang wong kêsurupan
durung tumon wong kadyèku
ngangah-angah kênèng tulah

Jèngraga gumuyu angling
êng biyang puniku napa
dangdanan sampun kêlakon
inggih tinêmah kewala
bok sampun samudana
kang paman kluhuran wuwus
mèsêm wêkasan alatah

Ya satêmêne kadyèki
nanging rasane tyasingwang
tan kuwat rong dina manèh
munga sawêngi kewala
binêtahkên pinêksa
sesuk byar bae gya mundur
minggat ywa nganggo pamitan

Kiye bakal mêngko bêngi
jarene nganggo nayuban
nêkak-nêkakên dhayoh
manira tan pati rêna
Jèngraga ris wuwusnya
lah bok inggih kajêngipun
kêdah-kêdahe piyambak

Ki Kulawirya nauri
yèn ngandikan ring rakanta
winastan ambandhang berod
Jayèngraga mèsêm paman

mindhak bêdhandho ing kalbu
têkading rèh kêtanggungan

Tiyang sampun dèn-maklumi
marang putranta kakangmas
punapa ingkang rinaos
Ki Kulawirya wus lêjar
myarsa rêmbaging putra
lah ya yèn mêngkono sokur
yata kang anèng pandhapa

Ni randha mêmatah kardi
parentah ring kaumira
èh Duljaya dèn-agupoh
sakèhe wong lanang-lanang
mangsa bodhowa sira
wong kang sêsambatan kudur
kon-tarub bladhah pandhapa

Nyuruhana pra pêtinggi
umbul bundhêl miwah dêmang
manira nayuban gêdhèn
padha aturana têka
mêrene pra pêrapat
sagêdhugane atimu
lah wis andadaka karya

Kang liningan sigra rakit
Duljaya pandheganira
wong sêsambatan kumroyok
têtarub bladhah pêndhapa
ngirat pring ngambil blarak
karya cagak pelagipun
miwah wong ingkang dinuta

Tan dangu sêkala dadi
bêrkat rinayap wong kathah
agupruk lir wong mêmanton
wong wadon kang olah-olah
pan samya sêsambatan
ni randha kawasanipun
bisa andadak wong kathah

Bêrkat-bêrkate wong sugih
sabarang karêpe dadya
tan gêbutuh gawening wong
ni randha ngling mring Duljaya
mêngko sira nuduha
undangên ronggèng si Madu
kang sring dadya wirangrongan

Duljaya ature inggih
barang parentah linakon
tan ana kuciwa sarwa rampung
lir minangka patih
pinitaya ing karya
rinêngkuh wus kadya rayat

Ni randha lingira aris
lah biyang Kacêr dèn-gupoh
maringa ing langgar konên kondur
kentholmu dèn-aglis
ni Kacêr sigra mentar
praptèng langgar aturira

Dhuh kenthol Kulawiryèki
paduka ngaturan gupoh
kang ngaturan mojar mring kang sunu
lah payo dèn-aglis
pinanggil marang wisma
Jayèngraga mèsêm mojar

Kewala kula nèng ngriki
prayogi paman kemawon
mangke bakda Ngasar kula nusul
Ki Wirya gya kering
prapta anèng pandhapa
ni randha Sêmbada turnya

Putra-dika Jayèngragi
punapa sagêd anggambyong
Ki Wirya anabda e lah temtu
sagêd napa malih
rêmêne ambêksa
gih mangke kantênanira

Yèn kemase lêkas ngibing
moh èstri bokonge kêproh
wong sarwa sêmbada dhasar de-gus
bêsus aprak-ati
nèng krajan Wanamarta
sakêrsane tan kêpalang

Ni randha dèn-kêkandhani
cas-cès ilêre narocos
wahing agêbrèsan ngêlêd idu
anyabe mrêkinding
sisi angop klakêpan
Ki Wirya gumuyu suka

Wicarèng tyas baya iki
uwong nanging dudu uwong
ambakna doyanan nora nyêbut
kêranjingan iblis
wus gêrang kêna ngènjang
lanate ginawa modar

Tagihan lir wong madadi
ngilêr brêbês-mili angop
ni randha ris mojar kenthol bagus
suwawi aguling
kawula yèn tumingal
mring kenthol tan betah towang

Mumpung kenthol sudi mampir
mangsa yèn kêrsa-a andon
wawi ta wawi ta kula bagus
mêjên sangêt dening
anuwun kakangênan
Ki Wirya mèsêm ngandika

Dene wau la gèk uwis
biyang bok darapon aso
ni randha amêksa ngajak turu
Ki Wirya anuruti
gya masuk marang wisma
tumamèng kobong kalihnya

Tan kongsi tata alinggih
samya wuda srewat-srewot
ni randha cêg nyandhak guthulipun
singok dèn-ambungi
biyang Kacêr ingundang
prapta lajêng winudanan

Tumut nguwêl nguli-uli
ginêrayang alon-alon
griming mrih bêngkayang dèn-ciciyum
nêd bêdêdêng tangi
ni randha bungah-bungah
gya mêlumah amêkakah

Tiniyung kinèn ngakahi
linantarakên ingothong
Ki Wirya tyasira ragi sêngkut
myat kang wuda sami
manahira gambira
tinamakakên blês ing wokan

Angathak ngêpok tan kari
mêncêp cêp-cêp adu cocor
nêlas polah tingkah yèn ngêlegur
amalembang maring
Biyang Kacêr sinunggar
anutuk sadhengah-dhengah

Wus dangu dènnira untir
eca nyèmplo dèn-kêrubut ro
luwaran dènnira sami undhung
Ki Kulawiryèki
anggêledhag ngalèmprak
lêsu tanpa bayu sayah

Ing wanci Ngasar wus akir
èngêt waktu tangi gupoh
ni randha abungah-bungah muwus
wawi kenthol malih
Ki Kulawirya grêsah
niki sampun ngaya-aya

Lah wus namungna puniki
kula wis êmbèk amopo
ngling mèsêm ni randha o lah nuwun
amêsthi yèn malih
malah mangke gêjigan
wêkas-wêkasan tinilar

Mangke kawula aturi
sakêrsanta ing pêsangon
Ki Wirya kewuhan wus pinupus
sakarêp nuruti
alon ing wuwusira
gih mangke kantênanira

Saniki kularsa mijil
wus akir kuwatir yèn pot
sigra mring balumbang dènnya adus
wus nulya mring masjid
Jayèngraga wus bakda
dènnya mocung wêktu Ngasar

Nulya wêktu Ki Kulawirya kang kantun
salat wêktu Ngasar
rema kêbês dèn-udhêngi
Jayèngraga gumuyu myat mring kang paman

Mêntas adus kêsusu dènnira wêktu
toya sih dêrawas
dèrèng atus angêbêsi
wus antara pêragat dènnira salat

Tata lungguh Ki Wirya alon amuwus
winor guyunira
rada karirên sun iki
Ki Nuripin mèsêm-mèsêm aturira

Kula wau makmum salat sarêng rukuk
gigir kêtrocohan
botên jawah anêlêsi
Ki Wirya ngling ah Cêmpud dadak anggarap

Sru gumuyu Jèngraga sarwi amuwus
laha dene paman
bok dèn-pasati rumiyin
dados botên kathah ingkang katêlêsan

Naur wuwus ya bênêr nanging kêsusu
nulya cucul dhêsthar
pinêrês kinirap aglis
jinungkatan ingêpuh malêm remanya

Mèsêm guyu Jèngraga angling gumuyu
èh Ripin si paman
mundhak nom sawanganèki
patut lamun dèn-kedani ing warandha

Alon matur inggih saèstu binagus
Jèngandika paman
kaot lawan wingi-wingi
ngore rema kadya Bambang Aswatama

Kang ginunggung anjumbul gumuyu sêndhu
dadak ngompak-ompak
milu anggêdhêg si Baring
yun sinabêt ing galar Nuripin mingkar

Sarwi muwus ah aku bae dèn-bubuh
mandah pinoyoka
maring wong kêpati-pati
wong ginunggung prandene amara-tangan

Yata wau ing wanci wus surya surup
wawi sêdhêng paman
wus manjing wêktu Mahêrib
samya wulu wuse gya Nuripin adan

Sawusipun sunat nulya ngangkat parlu
ingkang dadya imam
putranira Jayèngragi
tan cinatur ing wêktu kang sami salat

Yata wau ni randha kang anèng tarub
busana sarwa nyar
sinjang kêling golang-galing
akêkêmbên solok madukara tigas

Awida rum jênar gêbêgan amubru
sêngkan nata-brangta
apanunggul intên siji
gêlung munthil rinèmbyong sêkar roncenan

Acucundhuk cêmpaka lawan ronnipun
jariji sadasa
kêbak dening ali-ali
intên mirah musthika sêtya-ludira

Tikêl balung sêsêr lang-alang sêkarung
amyang tanganira
ni randha dènnya alinggih
nèng klasa lus ngadhêp gembol lêr cêpuk mas

Kalung kacu kumbaya kusta lus wungu
tinon sasrapatan
ni randha mêndèr andungik
ngling gumêndhèng gumêmbrang agandhang-gandhang

Èh sira Duljaya lèhira anuduh
marang ing Bakungan
ngundang si Madu apa wis
matur inggih sampun wau sinusulan

Rare pitu nundha-nundha kang lumaku
kang ngulêm-ngulêman
samya saguh sadayèki
lêrêsipun pun Madu wanci wus têka

Tan adangu ronggèng lan sapanjakipun
krompyang-krompyang prapta
Dul angling lah dene prapti
ngriki-ngriki bokayu Madu cêlakan

Alon muwus ni randha iya dèn-maju
gupuh kang liningan
lungguh nèng ngarsane nyai
angling dadak susah anggawa gamêlan

Mung sirèku bae lawan niyagamu
kene wong wus ana
gamêlan gêdhe abêcik
sakarêpmu tutug anjurudêmunga

