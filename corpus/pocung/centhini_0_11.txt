ginaguyu Nuripin alêngur-lêngur
Jèngraga ngling latah
mêtu pamère Nuripin
anggêgancar sajarah duk jan muni jan

sru gumuyu Ki Kulawirya amuwus
ambakna wong gila
têmbêlong kang dèn wêdèni
tan matèni nglaranana bae ora

kajabèku jrih mring ula macan patut
yèn dèn gilanana
sababe ambilaèni
nora patut wruh têmbêlong bae gila

sêtun-sêtun mring ulêr nglarani bidhur
patut winêdenan
luwing gêdhe bae wêdi
Ki Nuripin maksih ngoso aturira

dika niku mring cindhil kewala kagum
dospundi wawi ta
cindhil nglarani punapi
Jayèngrêsmi Jayèngraga gumuyu suka

mèsêm muwus Ki Wirya sami gumuyu
jêr ngong wruh rupanya
kinyir-kinyir gêgilani
Ki Nuripin ngacêmut sarwi plerokan

prandènipun tan têpa-têpa puniku
êh e bok panduka
dèn uncalana lir mami
Ki Wirya ngling bok coba anguncalana

pêsthi nêmu bilai sira sun pênthung
cêngêlmu pèn mojar
Nuripin grundêlan angling
andêlêna mring wong bae waninira

dèn wus-uwus ngawirya ro sru gumuyu
myat mring kang paguyyan
wus tata alênggah sami
Kulawirya angling maring putranira

lah ya iku wong gila-gila andulu
paran kang amawa
dene sabên wong tan sami
lah apagih kang amawa mangkonoa

mèsêm muwus Jèngrêsmi inggih puniku
pangraos kawula
pan ing agêsang puniki
wus pininta linging Kadis Rasulullah

wong puniku pinanjingan wus têrtamtu
apan pinanjingan
ing wolung prakawis pêsthi
kêndêl jêrih asih lan sêngit punika

pintêr blilu tan kenging botên puniku
sipat janma gêsang
tamtu ing kalih prakawis
kang dèn karêmêni lawan kasêngitan

apan uwus ing dalêm titah puniku
pan tan kengang pêcat
kang tinampik kang pinilih
kang mawiku punika panjinging titah

kang puniku kenging tinarikan wuruk
saking linêguta
yèn pinrih saking sakêdhik
dimèn têkèng saban-soban tahan tuman

nambung wuwus Jèngraga mring pamanipun
yèn kadyèka paman
panduka gila mring cindhil
ginulanga lami-lami mantuk gila

mèsêm muwus lah iya iku ta êmbuh
pangrasa manira
kaya nora bisa mari
matur inggih sajêg pangraos panduka

sru gumuyu priye ing kono sirèku
Nuripin ya padha
duwe gêgilan lir mami
paran bisa ginulang mrih mari gila

aturipun ah kula pilalah lampus
pinurih puruna
mring têmbêlong langkung ajrih
gih sadasa sadasa ti kêdah gila

lingira rum Jayèngrêsmi iya iku
saking atinira
tan kudu gêgulang wani
panggulangmu namung marang dhandhanggula

ya ta wau ingkang iring-iring
nèng nginggiling lêlungur tunggangan
ing bubuk langkung sêngkane
Jèngrêsmi lon amuwus
wawi paman umangkat aglis
mutawatiring wayah
pot ing wêktu luhur
yèn kalularating toya
Ki Wirya ngling ya babêjan bae mangkin
yèn pod bae ajamak

ngalap wênang jamak anèng margi
nulya umangkat sangking ingagêran
ngetan tumurun lungure
andarojok angluntur
angarakal marginya rumpil
karikil awiwalan
kasandhung ing suku
Ki Nuripin gariguhan
garundêlan dalanggung êmbuh pinilih
kang mudhun lan kang manjat

sami nora kuwagah nglampahi
dene rasane nglarani awak
dalanggungpadha kasupèn
anglulu wong lumaku
bayok cingklok falok lir pêthil
tungkak kadya cêpola
kapacal ing watu
Ki Nuripin sangêt dènnya
angrêrempon kantun nèng wuri atêbih
ngot thukul bubulira

bubul munjul grigah-griguh wigih
kagriyul ing krikil pan anjêngat
andheprok asru larane
gadhiglagan lumaku
parêmbeyan ambrêbês mili
datan nututi lampah
inganti sang bagus
rêrendhonan lampahira
praptèng jurang Sêmpu wontên lèpèn alit
kali Sêmpu wastanya

dangu nganti anganti Nuripin
nulya prapta linggih sila tumpang
anguwik-uwik bubule
sarwi dinamu-damu
pan kinukur-kukur ing pinggir
ngêdên ngrasakkên lara
pêdhak dènnya lungguh
lan Ki Ragil Kulawirya
lagya turon rêm-rêm ayam ngaring-aring
Ki Wirya kagyat mulat

mojar e e bandholên Nuripin
apa dhasare sira kojarag
dene abênêr prênahe
irungku lan tungkakmu
cêdhak têmên lèhira linggih
nèng ulon-ulon ingwang
bangêt diksuramu
Nuripin mèsêm ngrarêpa
ênggih nuhun apuntên dika kiyai
rèhning sakit kasêsa

angot bubulên duk wingi ratri
sarêng tumurun duk wau punika
kang bubul mundhak malênte
asring kagriyul-griyul
ingkang ripil dheprok ing margi
mila kantun atêbah
repot dening bubul
Ki Wirya mèsêm lingira
yèn mangkono têgêse

manira iki
kon ngambung bubulira
Ki Nuripin mangkrêt gulunèki
umatur nuwun lah inggih mokal
lamun makatên artine
ngêlak botên kadyèku
kang kapanggih pintên prakawis
Ki Kulawirya latah
êmbuh jarmu iku
dhasar wong wus sira jarag
cacokormu koukur lan rai mami
nora idhêp ing tata


sarwi binalang bubulirèki
Ki Nuripun anjêlèh kumrengkang
bilah bangêtên kethole
ngalih gon dènnya lungguh
gêrêng ngêsês barêbês mili
Ki Wirya latah-latah
yo modar karêpmu
tambane wong calangkrakan
jêr bêbadhog durèn ora nganggo eling
kan punggene dèn untal


Jayèngrêsmi mèsêm ngandika ris
iya talah Nuripin ta sira
nèng paran repot sikile
mêsakakên sirèku
apa ingkang kinarya jampi
Jayèngraga lingira
bok Kirman pangulu
kinojahan Jamil Jamal
biyèn kae apa nora wus mangrêti
tambaning bubul bêlak


matur inggih kèngêtan kang jampi
Ki Kulawirya gumuyu mojar
tômba bubul mono kae
nora kaya baluluk
dèn bênêma kang panas nuli
pinidak nèng bubulnya
dèn kongsi asêru
yèn tan kadyeka wêsi bang
linodokkên Ki Nuripin kirik-kirik
malêrug garundêlan


kang sarwa anglarani dènnya ngling
sok nora têpa-têpèng sarira
dumèh yèn dudu dhèwèke
Jayèngrêsmi lon 

 muwus
wawi paman lahor wus akir
anulya samya salat
antara bakda wus
umangkad dènnya lêlampah
ngidul ngetan lon tumuruna dening
nganti Nuripin randhat


dadya nanggung kongsi asar akir
arendhonan praptèng Selalawang
kampir ing dhusun Têgarèn
anon sêndhang ing ngriku
samya siram mèt toyastuti
asalat wêtu ngasar
jênak dènnya kasut
sawusira bakda salat
Jayèngrêsmi ngling lah Nuripin sirèki
nêmbunga panginêpan


marang ing desa kono dèn aglis
jêg rada desa agêdhe mana
kang liningan mentar age
kadhingklangan lumaku
praptèng desa panggih patinggi
anutur mulabuka
naradana nglangut
sarwi nêmbung pasipêngan
anauri ki patinggi lah ya bêcik
Ki Nuripin wangsul agya


kêcincagan tan rikat lumaris
praptèng ngarsa anèng Selalawang
umatur ring bandarane
katur ing sadayanipun
Kulawirya ngling hèh Nuripin
sun dulu lakunira
krêp mandhêg tumukul
lir têmu lawan bandara
sapa nakoni sira anèng margi
lèhmu andhadhog gêpah


acedhokan sêmbahmu Nuripin
satêmêne bae balokoa
atiku bangêt kagète
sing kosêmbah dhèk mau
kae sapa mau Nuripin
umatur gurawelan
gèn kula lumaku
tan wontêna punapa-punapa
saking sakit botên dhodhak-dhadhok mami
winastan nêbah-nêmbah


botên nyêbah kêlah-kêlih 


tiyang dheprok sring kagriyul krakal
myang kacêngklok ing drêjêge
lir gograg raosipun
dêlah mangke raosipun taksih asakit
Ki Wirya wuwusira
dhasar tukang umuk
kapan lèhmu tau gograg
ting palêsat balung kajaba wong mati
lawas gugrag balungnya


bijih waras-wiris amaringis
ngemba gugrag durung tau gugrag
Nuripin mlerok lirike
êh e sampeyan niku
tiyang matur dipun miciki
punapa botên giha
limrah wong amuwus
Ki Wirya hus mênênga
dadak crèwèt lir mrakara kêbo sapi
mau priye dinuta


matur ya talah ngewuhkên ati
ngêsas-ngêsês ngrasakkên lara
Ki Wirya ngling lo edane
êndang dèn plaur bubul
matur mring wang asêlang-sêling
uga bubul rinêpa
gya calathu mring sun
matur hêm inggih sumôngga
Jayèngrêsmi ngandika priye Nuripin
apa lèh panginêpan


matur angsal wismaning patinggi
nêmbung nukêri ing pasipêngan
patinggi sumôngga ture
ingaturan umangsuk
maring dhusun paduka aglis
Jèngrêsmi aris nabda
paran tan mring kaum
kang prayoga langgarira
Ki Nuripin umatur amba tan mèksi
duka dalêm ing têngah


ya wus payo yèn kasusu mahrip
gya lumampah marang padhusunan
tan dangu praptèng Têgarèn
pangguh lan kang tinêmbung
sira budhêl binggol wawêri
brêngos capang rinênggah
nyakunthêng lir sungu
ngancarani ingkang prapta
Jayèngrêsmi samya atumama maring
tan 



 pati ginêpahan
maksih sabêne gêlarannèki
ki patinggi nambramèng pambagya
sami wilujêng baguse
ing pundi wismèng pungkur
sapa sintên sinambat wangi
Jèngrêsmi ris anapda
inggih paman tèngsun
santri tirakat balaka
ran manira karanane bagus santri
asli ing Witên sowan


kang puniki ri kula Jèngragi
kang satunggil paman Kulawirya
katri kawlas hyun marangke
wangsul paman kang mungguh
sapa sintên pêparab nami
nauri kang liningan
inggih manira gus
tanya ing pêparap ingwang
Côndragêni kados tan wontên kêkalih
saluwaking bang wetan


kang misesèng marga wana wukir
myang sajroning wêngi kaèdêgan
ing Côndragêni Têgarèn
margèng hyurbuk puniku
gawatipun ngong ingkang kardi
inggih dhugdhèng manira
sablakaning wuwus
tan wontên purun lumampah
kathah kêdhik ngong gêpuk sun palècèti
mawur giris sar-saran


Girisa
Jayèngrêsmi linging driya
ya talah cobaning Suksma
ingkang nêkani maring wang
muga kinuwatna coba
sarta rahayu nèng marga
luputa ing pôncaboya
jawane kalaloh lampah
têmah nalasah ing manah


wasana aris ngandika
jaman punapa wontêna
langgar tuwin pakauman
Côndragêni wuwusira
ing ngriki pan botên tahan
amawi kahan kauman
wong sumuci-suci dhawak
wong kabèh klêbu naraka


aku

dhewe munggah syarga
klakuane nglêbur sêga
mring bras pari kadi ama
sor glathik pêking nèng sawah
jalukan nora wewehan
sukan doyan adêlapan
tan nyudèkkên tekadira
santri sintru kênèng lara


lir kuwuk nglêburi ayam
mèsêm kang para ngawirya
samya sumêlanging driya
tan prayogèng pasipêngan
mangkana kèmênganing tyas
dènnyarsa wêktu salat
sung wuwus mêdal ing jaba
ingigihan sigra mêdal


Nuripin nambut lantingan
têtiga kang kêbak-kêbak
cinangking binêkta mêdal
marang ing kêbon kasimpar
alêlèmèk roning pisang
pra ngawirya samya kadas
anuruh anèng wantingan
wusing kadas lajêng kamat


rêbat prêlu wêktunira
aririh dènira salat
bakda mahribira pragat
wusing sunat wabin bengat
akasut padonganira
wus purna angakat isa
antara patang rêkangat
bakda salat myang witirnya


sawusnya salire purna
Jayèngrêsmi lon ngandika
bêbisik marang kang paman
puniki paman kalampah
sakêdhik ragi kaplanggrang
anèng wismaning durjana
pandugi kula sadaya
sadhusun sami dur-duran


kang paman nauri sabda
ora taha sathithika
dhasar kalarob balaka
kapriye kono anak mas
Jayèngraga karêpira
matur sumôngga kewala
Nuripin matur rênggosan 


lamun pinarêng ing karsa


suwawi wangsul kewala
tirakat nèng Selalawang
nèng ngriki tyas tan sakeca
kawula botên anyana
Ki Wirya ngling hus mênênga
sira nglêbokkên loropan
lamun wismaning durjana
marma nèng kene kasasar


margane têka ing sira
manira ngalih inêpan
sira kariya priyôngga
nèng kene dimène sira
dèn pênthungi wong sadesa
Nuripin maras tyasira
Jayèngrêsmi ris ngandika
punika man Kulawirya


ing lampah lamun wangsula
sangsaya botên prayoga
dadya gagaping durjana
samya pinupus kewala
tinekatakên ing driya
ganjaraning Hyang dhumawah
adhapur coba rêncana
pêparinging Hyang Mahmulya


amanggiha wirya papa
wirang lamun suminggaha
wus sukur suka pirêna
nadhahi ganjaraning Hyang
sawawi wangsul ing wisma
kadangon anèng ing jaba
yèn sêlak ginraitanan
kathah-kathah kang rinasa


gya samya mangsuk ing wisma
gone wau dènnya lênggah
ing salu bale watangan
tan ewah gêlaranira
Ki Côndragêni wuwusnya
anuduh mring baturira
undangên sapa kang ana
kang tinuding sigra mintar


angundang têtangganira
tan adangu samya prapta
anyangking padudanira
tan ana nyandhang prayoga
kêmul bêbêt kèh kang cotha
ambubul srênti kang prapta
têpung du dhêngkul akapang
dhapure 

 akiwa-kiwa


maksih bêlêg ingkang prapta
sêsêk tan kaduman papan
samya wangsul nèng pandhapa
kathah namaning durjana
wasta Ki Brajalamatan
Mêrakjamprong lan Jarangas
Côndrakolik Bêncelidhah
Brêgirowa Gagaksetra


Kuwukkawul Kuwuknasak
Cèlèngbèlèk Sêndhangasat
Lalêrwilis Kobangmêngêng
Citramêngêng Lalêrmêngêng
Berangkècèr Brajakambyur
Simbartaji Lintang
Tambakladhu Majujaja
Sômbangèrèng Sambangdalan


Sabukalu Lêsungbêngkah
Bonjorpêtung Jalumampang
Banthèngwarèng Gêmblangserang
Kêndhilwêsi Kalanêthêg
Lingsangtungkung Gilingwaja
Kidangtlakas Kêthèksumpêl
Gathikgayor Nilasraba
Prêtiyuyu Sawêtwana


Gunalèthèh Cabeguna
Prêtibèyès Bayangablak
Bêcewatu Satrutapa
Macangaèng Kêbogudag
Baruklinthing Gagaksipat
Rujakbêling Kawulrangah
Melotmèlèr Megantara
Dhandhangwiring Branjangkawat


Macangêlur Tapêljlarang
Bajingkirig Watukura
Sapuangin Trênggilingbang
Gathokrase Udangêlap
Cèlèngbolot Maducrêma
Gêntèngèrèng Taliwawar
Gligangjati Jatingarang
Lutungmènglèng Kêthèkmingkar


Dèrèngmèmrèng Sandhangrowang
Jalaklinglung Brajakalpa
Trênggilikêndhit Sônggabol
Jabugaking Dhuplakkawak
Sambêrnyawa Sêmburadas
Oporwewe Tajiwawar
Sandhanglawe Gancangawas
Sabêtmèyèk 

 Brungkahwaja


kathah warnane durjana
kang linggih salu sadaya
barungan bagèkkên samya
basane tan pati krama
winangsulan kawilujêngan
Côndragêni wuwusira
mring rowang kang sami prapta
lah sapa kang olèh paran


rêramban jamur janganan
nauri Brajalamatan
janganan kang cêlak-cêlak
maksih sami pêputhêsan
wikaning têbih tinêba
ingkang dèrèng dipun asag
pangadhanganing dêdalan
ing bubuk tan pati mingsra


wontêna kang laku marga
sèkêt satus têrkadhangan
lêt sawulan kalih wulan
sêmantên arêrêbutan
ukur dados sarewesan
prayogi dipun pêpara
mring tanah ngrika bêbahan
kathah roning lêmbayungan


Sinom
sadangunira mangkana
cêcaturaning alinggih
dènira ngampak ambegal
mêmaling nutur tan ering
satingkahing ajuti
kang samya suka winuwus
jaba jro tan prabeda
kang cinatur dènnya maling
mlêbu mêtu dêlajêgan tanpa karya


sore kongsi sirêp bocah
tan ana suguh mêtoni
kinang klabot bako nora
saya rusuh dènnya linggih
asila tumpang sikil
sôngga padutaning janggut
Glêbangserang angucap
mungguh wong lumakyèng margi
prèhpun ngriku candrane wong kang lumampah


lamun wong siji lumampah
lan lampah tiyang kêkalih
tuwin wong tiga sakawan
miwah gangsal wong lumaris
Cèlèngbèlèk nauri
wong siji bathang lumaku
wong ro bathang cap-ucap
wong têtêlu tôngga

mayit
yèn wong papat wus angêt lima Pandhawa


Jarangas sumambung mojar
yèn mungguh kula ngarani
lamun wong siji lumampah
candu lêlaku pinacit
yèn wong laro lumaris
puniku tike lumaku
wong tri apyun lêlampah
wong papat kutuk anggajih
yèn wong lima jambal matêng miwah mara


samya gumuyu agumyak
sasamur anglirik tami
akèh sami abisikan
ngrasani ngawirya katri
Sombongèrèng ngling lirih
kalawan Ki Prêtiyuyu
iku dhayoh wong apa
apa iku sanak ugi
lan Kyai Côndragêni myang kêkaruhnya


nênanggung lakune samar
tan nyantri nora mrayayi
tirakat anganggo bôndha
pêndhoke êmas angunir
lopak-lopake mawi
têlkêm cathut saga untu
sami salaka pêthak
patute wong liya kampir
yèn sanake tamtu rahab têtamuan


wong iku lir wong têbihan
tan wruh cêcaraning ngriki
kajaba iku dèn rujak
sinêrètan wonge bêcik
lumrah sadayanèki
mangkana bêbisikipun
Nuripin kadhêsêkan
linggih jrih tan wani têbih
pan kabêlêt nguyuh dèn ampêt tan kêna


nincing bêbêt tan katara
ambênggang lampit kinuwik
dèn lon-lon thore uyuhnya
kasamur gumêdêr angling
nguyuh mili nêlêsi
Kulawirya nyampingipun
myang bokonge Jèngraga
kailèn têlês kang nyamping
samya kagyat ririh ngêkêr kajatmikan


Ki Wirya bêbisik tanya
banyu apa iki Ripin
matur ngalêsik punika 
- -

kawula ngompol sakêdhik
kula ampêt tan kêni
kêmpung mênthêng kêdah nguyuh
Jèngraga mèsêm myarsa
Ki Wirya abêkis ririh
dudu uwong Nuripin kaparat edan


dèn cêkuthi pupunira
pêngkêrêdan ajrih angling
manawa salah graita
durjana kang sami linggih
Jayèngraga bêbisik
gih paman pêpênêdipun
tumbas apyun sadaya
wênang angenaki ati
wajib anut tabyate kang gadhah griya


ngong lirik para durjana
bêdudan agung kinisik
lir sasêmon jaluk madat
kalamun datan kadyèki
pêsthi angicim-icim
mring dhayoh akarya dudu
dene yèn wus winoran
kêdah adamêl tan bêcik
inggih mupus nandhang cobaning Pangeran


ing rêmbak katur ing raka
Jayèngrêsmi amarêngi
Ki Kulawirya ris mojar
ngong tanya kang Côndragêni
ngriki inggih punapi
wontên tiyang wade apyun
Côndragêni ris mojar
o inggih dhi wontên ugi
Kulawirya ngulungkên arta sasêmat


punika kakang sapala
Côndragêni anampèni
nulya nuding rencangira
Tênggèrèng tyase kang linggih
kang tinuding gya prapti
Prêtibèyès tumbas apyun
apyun rêgi sareyal
apan angsal wrat satail
nulya kinèn ngathok pinara tiga


kinathok ngambèn kewala
kang saênggèn kinèn apti
kang ngathok Ki Brajalintang
wawrat sareyal pribadi
ginadhog umêp malik
nulya kinêcêran jêruk
ilang rêgêt sumilak
rêsig gêlabate minggir


gya ingêntas sinaring kêrtas kinarya


wus apuh pamêrêsira
rêsike agêtih pitik
bathokira ingarêngan
ginêbêg mancerong asri
lir syasa sinangling
krên binuwang awunipun
wus rêsik ginênenan
kayu wilah malih aking
bathok sumangêt ingêcesan


aloning pangrèwèsira
kumêtès sru rinungyas sring
dêmadol wus mata ula
tinanak palênthung saji
dinuga sêdhêngnèki
urubing gêni ingurut
nyandu bathok ingêntas
linèr ingulêt dariji
wus anglancêng binakalan yah-uyahan


cinukit anèng pangleran
amèlèr mêlês giniling
kang madad wus kinêbulan
sacupak sarate aglis
ngaturakên ing ngarsi
Côndragêni lon amuwus
ing kono saosêna
baguse ingkang anuding
ingaturakên pra awirya datan arsa


kang ngathok wus samya dadya
ingaturkên ngawirya tri
angling sampun susah-susah
andika êsês pribadi
samya suka ing ati
ginelengan madatipun
dinum sagèlèng edhang
prandene nora waradin
sagèlèngnya sinêrèt atêtogokan


rame samya sasêretan
asuka pating sarênthit
Côndragêni lon lingira
bok budidaya padha cit
dadakan bae aglis
wong wis wayah têngah dalu
kang kinèn sigra mentar
wong rolas ngupaya pacit
tan antara ting garobyak samya prapta


olèh nôngka wêwutuhan
gêdhang tundhun suluh kuning
katela pêndhêm kucingan
sêmaka timun kêrai
ginembol 

 ing jêjarit
têbu lonjoran pinanggul
dènnya ngambil rikatan
kang duwe sadhingahnèki
nyênyamikan winadhahan anèng panjang


rinumat sakênanira
sinaosakên nèng ngarsi
cinarakkên sinauran
sêlot-sêlote ing mangkin
myang suguhe pribadi
juwadah jênang nèng ngayun
pinangan ting kacapah
sadaya sami têtawi
anging para ngawirya tan karsa nadhah


ngambil kiwala asarat
sinèlèhakên ing ngarsi
supaya katon naratap
jatine tan rêna bukti
kang nyêrèt ting sarêlit
sarta kandhane kumruwuk
kang etang rêbat rêngat
rajamuka lawan bicil
kalamudhêng ginambuh gigisi dunya


Gambuh
Gêmblangserang amuwus
bêbicila kalamudhêng iku
lawan derah rajamuka kukuh êndi
Gagaksetra nambung wuwus
yèn ngong rajamuka kukoh


Cabeguna sumambung
rajamuka niku rupa têlu
kang sawiji derah wêwolu winilis
satêngah derah sapuluh
myang derah rolas inganggo


nauri Sabukalu
ingkang kula angge derah wolu
nambung angling mathênthêng Ki Jêbugaking
tan kaya derah sapuluh
wus sêngsêm derah pitados


Têkèksumpêl amuwus
tan madhani derah rolas ampuh
durung madal tatale yèn aniwasi
êndi kang sun gêpuk tumpur
gampang tan tau kacangkol


Bêncelidhah sumambung
dangu-dangu ngong yêktini iku
rajamuka yèn rujuk kalawan bincil
inggih kalamudhêngipun 


yèn narajang pacak pethot


de wontên warnanipun
pun Jarangas duk ngampak ing pulung
bêkta kônca wong tigang dasa sasiki
wong nênêm pangarêpipun
Jarangas kang dadi binggol


pangrasane tan luput
dhasar rôndha sugihe kalangkung
kang Jarangas sorene ngong ruh-aruhi
dènnya nukup têngah dalu
anarajang pacak abot


têmah kang mara rêmuk
kang tatu nêm kang mati tatêlu
duk patine bajing bang trênggiling mukti
katêlu kêcabak bisu
Duljaya ingkang abêstrong


tan kêna sinung pemut
ngandêl rajamuka majêmus
wakne dhewe Jarangas dipun balêdig
kinuya-kuya binuru
mèh kurang thithik macethot


lah ora ta kadyèku
Jarangas gumuyu amanthuk-manthuk
katujune nora kacandhak wak mami
yèn aja gea aglundhung
ing jêjurang pasthi ladong


Jèngraga mèsêm dulu
Lèjêm sasmita mring pamanipun
myarsa kang samya cinatur durjanèki
duk pangampaking pulung
kaum Duljaya kang jarot


sami guyu-ginuyu
sarwi nyêrèt jegang miwah timpuh
sila tumpang mathèngkrèng tuhu ron miring
myang pacitan saptanipun
têbu miwah rujak crobo


ana pacitan cêmplung
kang pacitan ayêm myang kêkêcut
kang pacitan sabun sinantênan tuwin
sêsêngêt pacitan sêntul
Côndragêni lingira lon


prayoginipun bagus
kula turi tilêm sampun dalu
anèng griya ing abèn agêng atrêtip
Jèngrêsmi nauri wuwus
gampil ing mangke kimawon



Côndragêni malih muwus
ingkang pitados andika agus
inginggihan Ki Côndragêni pan sarwi
anyêrèt pacitan candu
bêdutan punthang mas kaot


wênèh bêdutanipun
pring kuda pat kilan panjangipun
myang pring pêtung jêjalêran kang pring lêgi
pring lutung myang tutul wulung
lumrah kang cêndhak inganggo


dhapure lêbus-lêbus
tingkah gêcul diksura ing wuwus
wus tan awor ing dhapure wong bêcik
èndhèk dhuwur lêmu kuru
ulate alum ajenggot


mata ngatal anglamuk
surat abang lambe biru mlêcu
ulat cêlom lutih-lutih wani gêtih
magas mring pati tan gigu
pra durjana setan katon


Côndragêni amuwus
tutugêna lèhmu caturan mau
ti-atinên ayya kurang piranti
karana paitan umur
manawa tiwas katanggor


Cabeguna agupuh
mojar nuduh marang Bêncewatu
mara bincilana krikil kang prayogi
ayya na kodhêng kaliru
mijilkên bincil kang manggon


Mijil
Côndragêni wuwusira aris
lah mara ing kono
bincilana ingon unènane
sun wiwiti iya Akat Lêgi
sami gangsalnèki
katêmu sapuluh


dèn arani aras pêpêt nênggih
ingeceran adhok
wayah sore nèng têngah lakune
wetan suwung kidul pacakwêsi
ing kilèn pan êsri
miwah lèr srinipun


lajêng têngah wênginipun malih
kang langkung anèng lor
têngah suwung wetan kalangantèn
kidul suwung kilèn goning êsri
lajêng bangun ênjing
nèng lèr lakunipun


têngah suwung kilèn ingkang êsri
wetan apotongwong 


kidul pacak apan sadalune
nulya Akat Paing dèn ècèri
lima lan sangèki
pan patbêlas mêtu


lakuning wulan kang adarbèni
bincilane andhog
ing sorene nèng têngah lakune
wetan suwung kidul kalangantin
ingkang têngah êsri
kilèn kalanyamur


wanci têngah wêngi lajêngnèki
yèku têngah mandhok
wetan suwung kidul suwung dene
kang lèr kalamomor kilèn êsri
bangun lajêngnèki
wetan lampahipun


kidul suwung ingkang kilèn êsri
kang lèr kalamomor
têngah êsri pan wus sadalune
nulya Akat Êpon dèn ècèri
lima pitu nênggih
rolas kang pinangguh


aras kêmbang iku kang darbèni
bincilane andhok
ing sorene nèng lèr lakune
têngah suwung wetan kalangantin
ingkang kilèn êsri
kidul kalanyamur


lajêng têngah wêngi wancinèki
lakune ana lor
têngah suwung wetan suwung dene
kilèn kalamomor kidul êsri
bangun enjingnèki
nèng têngah kang laku


wetan suwung ingkang kidul êsri
kang lèr kalamomor
kilèn suwung pan wus sadalune
nulya Akat Wage dèn etangi
lima papat nênggih
katêmu sangèku


ingaranan pan lakuning angin
ingeceran andhok
wetan lampah kang kidul suwunge
kilèn pacak lèr kalamomori
têngah kalangantin
lajêng têngah dalu


wetan lampah ingkang têngah êsri
kilèn kalamomor
kidul suwung anèng lor pacake
bangun enjing kidul lampahnèki
lèr kalapangantin
ingkang kidul suwung


ingkang êlèr apan pacakwêsi 


têngah kalamomor
apan uwus prapta sadalune
nulya Akat Kaliwon binincil
pôncastha pinanggih
tiga wêlas iku


lakune lintang kang andarbèni
ingeceran mandhok
têngah kalamomor lèr pacake
kilèn suwung wetan ingkang êsri
kidul lampahnèki
lajêng têngah dalu


wetan lampah ingkang têngah êsri
kidul apotongwong
ingkang kilèn pan kalapangantèn
kang lèr suwung lajêng bangun enjing
wetan lampahnèki
ingkang kidul suwung


kilèn suwung kang lèr pacakwêsi
têngah kalamomor
pan wus sadalu ècèrane
gantya dintên ingkang Soma Manis
pat lan lima nênggih
katêmu sangèku


ingaranan ing lakune ngangin
ingeceran andhok
ing sorene nèng kilèn lampahe
têngah pacak kidul kalangantin
wetan kalamori
ingkang êlor suwung


lajêng têngah wêngi ingkang wanci
têngah kalamomor
kidul lampah nèng kilèn êsrine
kang lèr suwung wetan pacakwêsi
bangun enjingnèki
ingkang têngah suwung


ingkang kilèn pan kalapêngantin
wetan kalamomor
kidul êsri kang lèr pan lampahe
wus sadalu nulya Sênèn Paing
papat sanganèki
têlulas pinangguh


apan lakuning pan lintang nênggih
ingeceran adhok
ing sorene nèng lor ing lampahe
kidul kalamomor kilèn êsri
wetan pacakwêsi
ingkang têngah suwung


lajêng wanci têngahipun wêngi
laku anèng kulon
lèr suwung têngah kalapangantèn
wetan suwung ingkang kidul êsri
laju bangun ênjing
ingkang têngah suwung


wetan 

 lampah ingkang têngah êsri
kidul ingkang towong
kilèn suwung pan wus sadayane
nulya Sênèn Wage dèn ècèri
sami papatnèki
pan katêmu wolu


ingaranan pan lakuning gêni
ingeceran andhok
ing sorene nèng kulon lakune
têngah pacak wetan kalangantin
ingkang kidul êsri
êlor iku suwung


lajêng têngah wêngi ècèraning
wetan kalamomor
têngah suwung lèr kalapangantèn
kilèn suwung kidul lampahnèki
bangunipun enjing
kilèn ingkang suwung


kidul lampah ingkang wetan êsri
têngah pacak ambot
kang lèr suwung apan sadalune
nulya Sênèn Kaliwon binincil
pat lan wolu nênggih
têmu rolas iku


ingaranan aras kêmbang nuli
ingeceran mandhok
sorenya kilèn kalapangantèn
kidul suwung lèr kalamomori
ingkang têngah êsri
lajêng têngah dalu


wetan laku kidul suwung lor sri
têngah kalamomor
têngah suwung lajêng ing bangune
kidul lampah kilèn suwung lor sri
wetan kalamori
têngah blabag suwung


Balabak
gantya dintên Salasa Lêgi winilis
bincile
têlu lima katêmu talu lakuning
gênine


ingeceran nulyandhok sarene wetan
suwunge
têngah lampah kidul pacak êlèr êsri
ênggone


kilèn kalapangantèn gya têngah wêngi
wancine
wetan kalapangantèn kang kilèn kala-
momore


kang lèr lampah têngah suwung anèng kidul
pacake
lajêng bangunipun ingjing ingkang têngah
suwunge


wetan suwung 

 kidul pacak kilèn êsri
ênggone
kang lèr lampah apan wus praptèng sadalu
etange


nulya Slasa Paing têlu lan sanga
nêptune
pan katêmu rolas iya aras kêmbang
arane


ingeceran kalamudhênge nulyandhok
sorene
kilèn lampah lèr suwung kang wetan kala-
pangantèn


wetan kalamomor ingkang kidul êsri
ênggone
binanjurkên ècèrane kalamudhêng
tutuge


têngah wêngènipun apan wontên kilèn
lampahe
têngah suwung lèr suwung kang kidul kala-
momore


kilèn lampah wetan êsri lajêngira
bangune
têngah suwung lèr suwung wetan êsri
ênggone


ingkang kilèn kalamomor kang lèr laku
prênahe
nulya Slasa Pon pêpitu lan têlu
nêptune


pan katêmu sapuluh kang aras pêpêt
arane
têngah sri wetan sri kang kidul lampah
sorene


kilèn suwung lèr pacak gya têngah wêngi
etange
wetan lampah kidul suwung kilèn kala-
pangantèn


têngah sri êlèr suwung ing wanci bangun
enjinge
kidul lampah kilèn suwung wetan kala-
pêngantèn


têngah êsri lèr suwung ing wanci bangun
enjinge
kidul lampah kilèn suwung wetan kala-
pêngantèn


têngah êsri lèr pacak nulya Salasa
Wagene
têlu papat katêmu pitu kang bumi
lakune


kilèn lampah têngah pacak wetan pacak
sorene
kidul êsri lèr suwung gantya ing têngah
bincile


kidul lampah kilèn suwung kang lèr suwung
karone
têngah pacak wetan êsri nunulya 

 Salasa
Kliwone


têtiga lan wolu katêmu sawêlas
nêptune
aras tuding wastanya gya ingeceran
sorene


wetan lampah kidul suwung kilèn pacak
wêsine
kang lèr kalamomor ing têngah pan êsri
ênggone


lajêng têngah wêngi lèr suwung nèng kilèn
lampahe
wetan kalamomori têngah kala-
pangantèn


bangun enjing kilèn lampah têngah kala-
momore
têngah suwung lèr suwung kang kidul êsri
ênggone


nulya gantya ing dintên Rêbo Lêginya
wiwite
lima pitu katêmu rolas pan aras
kêmbange


kidul laku kilèn suwung kang lèr kala-
pangantèn
têngah suwung wetan sri gya bangun enjing
wancine


kidul laku kilèn suwung wetan kala-
momore
têngah pacak lèr suwung kadya asmara
danane


Asmaradana
ingkang kidul pacak wêsi
ingkang kilèn kalamomor
wus anêlas sadina pêpitu
lan pasarannèki
Côndragêni lingira
iku padha èngêtana


nadyan wus pintêr ngècèri
yèn atine tan tuwajoh
tanggung pangandêlnya
nora ampuh kalamudhêngnèki
dadya kodhêng tyasira
dene yèn ngandêl pitaya


salakunira asêkti
apan bisa nora katon
krana lakunira
dolan umur yèn sisip bilaèni
ati kurang pracaya
marang kalamudhêngira


ngèlmune wong mara bêngi
kalamudhêng iku tanggon
lawan rajamuka 


datan kantun ingkang sun karêmêni
pan iya derah rolas
tanggal pisan jaba mênang


kang jro apês jayanèki
tanggal ping ro jro kang jarot
kang nèng jaba rusak
tanggal têlu sami jayanèki
yèn rusak sami rusak
rahayu sami raharja


tanggal ping pat jayèng jawi
tanggal ping lima jayèng jro
tanggal ping nêm ramya
kaping pitu jaya kang nèng jawi
ping wolu jro kang jaya
tanggal kaping sanga ramya


ping sapuluh jayèng jawi
pin sawêlas jaya kang jro
kaping rolas ramya
ping tri wêlasipun kang jaya ing jawi
patbêlas jro kang jaya
tanggal ping limalas ramya


nêmbêlas kang jayèng jawi
pitulas kang jaya nèng jro
ping wolulas ramya
lajêngipun sangalas kang jawi
kalih dasa kang jro jaya
tanggal ping salikur ramya


dyi likur kang jayèng jawi
tiga likur kang jayèng jro
kawan likur ramya
lima likur kang jaya nèng jawi
nêmlikur jro kang jaya
tanggal pitu likur ramya


wolu likur jayèng jawi
songa likur kang jaya jro
tigang dasa ramya
lah wus puput pangetangirèki
kalamudhêng lan raja-
muka kanthine tan pisah


Kinanthi
ya ta ngawirya katêlu
minggu tan ana karsa ngling
tan jumbuh raosing driya
gèsèh tan condhong ing kapti
arsa muwus mêgah-mêgah
tan pati kasdu ing galih


Jèngrêsmi micarèng kalbu
kèngêtan wuwusirèki


ki tuwa ing padhangeyan
warga wastra dènira ngling
jarwane panitisastra
sarambut datan anilip


kayêktèn lêlèjêmipun
sadaya kang sami linggih
tan amethok kawistara
sêmune angincim-incim
muncêrêng lir kuncing mulat
ulat datan dèn sasabi


Jèngraga Kulawiryèku
kapagol pêgêl kang galih
lirike para durjana
tan ana wruh marang bêcik
cipta yèn nacak prakara
ing mêngko mriha ngalani


dadya sumuk netra rêngu
tan beda Kulawiryèki
kalêkête wus kadhadha
mapan ing tyas sêmu runtik
tinekatkên suranira
datan nêdya angoncati


marêngut tyasira rêngu
Nuripin tyasira sêdhih
mulat ing para durjana
gunêman pating barêsik
sinamur sambi sêretan
kang guyyan myang kang bêbincil


Nuripin ngêrês ing kalbu
pyang-pyangan tan duwe ati
kalangkung ajrih kumrengkang
rêp nguyuh tan wani mijil
kêmpunge makênêng lara
kabêlêt nguyuh tan sipi


mingkat-mingkot dènnya lungguh
murih-murih jroning ati
bilah uyuh iki apa
sabêne nora kadyèki
de tan warêg dene toya
kudu nguyuh bae iki


yèn nuju kasamur wuwus
Nuripin angègès lampit
galar winêngkang supaya
bisa nguyuh ing gènnèki
yèn kala tan ana mojar
ingampêt uyuhirèki


lamun gumêdêr gumuyu
gya nguyuh kumrowok pêsing
Ki Wirya nolih lon mojar
dudu wong setan 

 Nuripin
ambakna nguyuh gêndhila
mêngko ga nyikut ing mami


nora mêgêng mênêng nguyuh
kaparat edan Nuripin
sasore nguyuh ping sanga
kajaba kang tan wruh mami
sak môngsa dak tapuk sira
cocotmu jêbat anjondhil


Nuripin abêkah-bêkuh
jrih umatur dèn dukani
Jèngraga mèsêm tumingal
mring paman abêkis ririh
Ki Côndragêni lon mojar
mring awirya kèn aguling


kang ngaturan datan ayun
maksih sakeca alinggih
Côndragêni malih mojar
mring rowange durjanèki
lan lakuning naga dina
têlu iku ayya lali


dhingin kalamudhêngipun
ping ro rajamuka iki
katêlu lan naga dina
rujukna parênge bêcik
yèn wus padha bêcikira
tri prakara iku pêsthi


tan ana kuwatiripun
sasat mêthik wohing ranti
luputing guna sarana
penan pêdhêman piranti
tulak tumbal japa môntra
miwah sastrambinêdhati


naga dina lampahipun
wit ing dina Akat nênggih
iku marêp ngalor ngetan
yèn dina Sênèn marêng
marêb ngetan bênêr gyannya
kalamun Salasa ari


ngidul ngetan adhêpipun
lamun dina Rêbo nênggih
marêp ngidul bênêr gyannya
kalamun ing dina Kêmis
marêb ngidul ngilèn naga
yèn dina Jumuwahnèki


ngalor ngulon arêpipun
lamun dina Saptu nênggih
marêp ngalor bênêr gyannya
wus jangkêp naga winilis
poma-poma 

 sira padha
anggonên ing tri prakawis


lan malih prantining laku
kang kanggo wong dadi tindhih
dèn arani nujum jaya
apês unggule pakarti
sarat gawea pangarsa
sulih pacalèng pakarti


prang nadyan totohan iku
myang padu rêbut prakawis
kalamun dina Jumuwah
wong lêkêr wadananèki
andik tingaling dikdaya
anèng lor jayanenèki


kalahane wong kang mêsum
kidul pomahanirèki
yèn dina Saptu kang jaya
wong kang mêsum talup putih
nèng kidul pomahanira
kang kalah wong tipis rai


ingkang lèr pemahanipun
yèn dina Akat wong tipis
wadanane ingkang jaya
lor wetan pomahannèki
kalahane wong dhêdhamplak
lèr kilèn pomahannèki


yèn ing dina Sênènipun
wong dhêdhamplak kang jayèki
lor kulon pomahanira
wong ngrangkung kalahannèki
kidul kulon pomahannya
yèn dina Salasa nênggih


kang dikdaya wong kang ngrangkung
kidul kilèn gyanirèki
wong ngedhor pangawak Sêmar
puniku kalahannèki
kilèn lêrês wismanira
nulya dina Rêbonèki


wong ngedhor kang digdayèku
lor kulon pomahannèki
puniku ingkang ajaya
kalahane wong dêdêling
kidul wetan pomahannya
kalamun ing dina Kêmis


wong kang dêdêling arurus
kang digdaya ing pakarti
kidul wetan pomahannya
wong lêkêr kalahannèki
lor bênêr pomahannya 


lan ana kanthine malih


ing dina Jumuwah wau
wong kang lêkêr ulat andik
digdayane akanthia
wong ngedhor pangawak nyêmari
iku kang anjujung jaya
prayoga kinarya kanthi


kalamun ing dina Saptu
wong kang mêsum talup lutih
kang digdaya akanthia
wong kang lurus adêdêling
dadya panjujunging jaya
salamêt ginawe kanthi


yèn ing dina Akatipun
wong tipis wadananèki
digdayane akanthia
wong lêkêr tingale andik
yèku kang anjujung jaya
santosa dènira kanthi


yèn ing dina Sênènipun
wong ingkang dhêdhamplak nênggih
digdayane akanthia
wong kang talup lutih-lutih
prakosa anjujung jaya
prayogane kang pinasthi


yèn dina Salasanipun
wong kang ngrangkung kang linuwih
digdayane akanthia
wong kang wadanane tipis
kang mawa anjujung jaya
rahayu kalawan kanthi


yèn ing dina Rêbonipun
wong ngedhor pawak sêmari
digdayane akanthia
wong dhêdhamplak kang pinilih
sayêkti anjujung jaya
tan larang kinarya kanthi


yèn ing dina Kêmisipun
wong lurus ingkang dêdêling
ayya pisah akanthia
wong ingkang ngrangkung puniki
saèstu anjujung jaya
sarate ingkang kinanthi


tamat kang nujum jayèku
lakune wong dadi tindhih
yèku lamun sira padha
ngrèh wong akèh ing karywèki
tan kêna ra amiliha
wong anom ingkang nujoni


Sinom
Côndragêni malih mojar
pituhunên iku bêcik
yèn laku gêdhe kewala 


nujum jaya ayya lali
dene yèn laku cilik
tri kae mau wus cukup
kalamudhêng lan raja-
muka naga dina iki
tan kawatir yèn sira tumêmên nganggya


saur manuk pra jurjana
inggih kadospundi malih
kalamun tan mituhua
ing ngèlmi ingkang pinusthi
suprih lujênge kardi
wong sampun dèn tohi umur
yèn datan ngimanêna
angangkah wilujêngnèki
datan gadhah umur pamèr mung padinan


ginuyu rowange samya
Ki Lutungmènglèng guyoni
yèn mojar Si Kêthèk Mingkar
aguyokake wong linggih
paribasan wong angling
bisa mati kaping pitu
rinampok tinugêla
apan bisa gêsang malih
iku priye apora umur pameran


patine umur padinan
umur pamèr gêsang malih
mara ta yèku rasakna
kèhing wong ana kang sêkti
Kêthèkmingkar nauri
e lah ya iku ta êmbuh
mung ngrungu ing pocapan
kang mati bisa rip malih
aji pôncasona mawa bisa gêsang


pèkne mangkonone ingwang
maune iya wus ngaji
jaya aji pôncasona
pan akèh majani mami
kalasa bantal abrit
lan lawon sakêbar urup
myang jambe suruh pisang
tindhihe wutuh rong anggris
kang amurugi gagang aking ing mênggah


wus cakêp padha sadhela
nanging lakune ngluwihi
ambok arang wong kaduga
mutih patang puluh ari
pati gêni sapta ri
sartane karo ambisu
malêbu ing kuburan
garowong kang dèn ênggoni
datan mêtu yèn tan wus ing pitung dina


ngong lakoni tapanira


durung tutug wangênnèki
kasêlak ngosok anyuthak
sun angkati wali-wali
lawas-lawasing sasi
ambungkah betal tan tutug
kongsi saprene iya
nora tutug gonku mutih
durung ngandêl tyas ngong aji pôncasona


ginuyu mring sakancanya
latah Lutungmènglèng angling
bênêr lèhmu tan pitaya
tapamu nora dumugi
kabèh kadya sirèki
ngaji pôncasona iku
nanging arang kang kuwat
yèn kuwat pasthi sayêgti
Mêrakjamprong gumugu sumambung mojar


lèhira angaji pônca-
sona mring Ki Gagangaking
mring uloning bubuk ika
ing mênggah ancala cilik
Lutungmènglèng nauri
lan Kêthèkmikar sumaur
inggih môngsa wontêna
Ki Gagangaking kêkalih
namung ngriku Ki Gagangaking ing mênggah


lèhmu ngaji pôncasona
têka seje lawan mami
tapanipun yèn manira
turu patang puluh ari
sadina lan sawêngi
apan tangi kaping pitu
apan mangan kaleyang
wuda tan anganggo jarit
iya sarta ambisu yèn dhaham batal


mangkono yèn mungguh ingwang
gyan ingong ngaji duk nguni
Ki Limut ing Panarukan
ing sêpi dhas wukir cilik
akèh ingkang guroni
wong Bali Madura mriku
samawana wong Jawa
kang samya olèh kasêktin
akèh bae kang katrima jayanira


mara priye ucapêna
ajimu pôncasonèki
yèn gèsèh kalawan ingwang
wuruke Ki Gagangaking
Lutungmènglèng ling lirih
mathêngthêng ngapalkên ngèlmu
ajiku pôncasona
ana wiyat jroning bumi
surya murup ing bantala buma sapta


anêlahi

sabuwana
raina tan kêna wêngi
urip datan kêna pêjah
sun pangawag jagat iki
amiti nora mati
tlêncêng gêni tanpa kukum
clêng culêng clêng culêngan
kasôngga ibu pratiwi
tangi dhewe urip dhewe anèng jagat


musthika lananging jaya
jayane Rawana Aji
hêm aku si pôncasona
ratuning nyawa sakalir
Mêrakjamprong ngèsêmi
sarya lon dènira muwus
apa mung sakêndhaga
tan ana lanjare malih
Lutungmènglèng ngling inggih mung sakêndhaga


Kêthèkmingkar nambung sabda
kakang Mrakjamprong dospundi
aji dika pôncasona
Mrakjamprong nauri aris
dene ing aji mami
pan mangkene êmèlipun
sang aji abitana
makutha raja sinêgti
jatimaya mrup sacakraning gilingan


manêjud jatining Suksma
Suksma wasesa sajati
Suksma jatining manungsa
yèng sun badaning Suksma di
tan ana angloroni
mung ingsun ratuning umur
urip tan kêna pêjah
langgêng uripku pribadi
risik putih tangia mulya wisesa


sun sang aji abisana
sabwana tan ana urip
hêm hêm turaba turaba
pan sarwi anatab bumi
tan ambêkan kaping tri
jroning gawe nora idu
kang samya gunêm jaya
badhêdhêk tan ana ering
ngiras umbak kaprawiraning durjana


Côndragêni mèsêm mojar
sarwi nyêrèt turon miring
liyangan bêkukan bantal
pacitane rujak ati
mara ing kono bêcik
padha ngapalêna ngèlmu
ngiras pêpagêr awak
ing wêngi ngapalkên aji
katambêlan kêmayan sêsirêp jaya


dadya tan ana rêringa
dènira ngapalkên aji 


Ki Kuwukmingkar rêrasan
kalawan Ki Kêndhilwêsi
priye kang Kêndhilwêsi
sêsirêpmu ingkang ampuh
nauri êh êh iya
mangkene sêsirêp mami
Si Jêgot karubuhan gunung prakêmpa


mati dhase rip buntutnya
wong sakêthi padha mati
wong salêgsa padha wuta
wong sèwu turu kêpati
pan ora tangi-tangi
yèn sun tan nangèkkên iku
nulya sawur kêmaya
yèn sawur tan tibèng siti
pasthi tan ana nglêsêt kang duwe omah


sira priye sirêpira
Ki Kawuknasak nauri
ajiku si meganônda
têdhuh dhipêt kapuluti
nagapasa tan osik
jublêg mênêng kaya watu
hêm wuta wuta wuta
cat cat bêk satêngah mati
aja obah molah bacèt ana ula


nulya asawur kêmaya
anjêthèt gêdhèg sawiji
yèn adhêm gêdhège tôndha
kang duwe omah lir mati
kèh nglinge durjanèki
kang samya ngapalkên ngèlmu
jêjapa jaya-jaya
kadikdayan ing kasêktin
jurudêmung bèbèr jaya


Jurudêmung
Ki Cèlèngbèlèk lon mojar
dospundi kang Dhadhungawuk
Lêmbusakilan puniku
êmèle Lêmbusakilan
nauri mangkene yèn sun
ajiku Lêmbusakilan
nèng jroning wayangan ingsun


braja mara magak-magak
mêdhak puwêr dadi banyu
sun wruh ing jêjêlahmu
hêm aku Si Teyongmaya
anjêjak têmah ping têlu
mêgêng napas tan kumêdhap
makatên wuruking guru


lan dika punapa beda
nauri Ki Dhadhungawuk
yèn kula niki mèlipun
jiku Si Lêmbusakilan
tanpa kadang

braja kadung
liwang-liwung dhat clêng gêmplang
tanpa lawang sapda ayu


ayu-ayu tanpa kara
kara hêm aku Si Badhur
nylênthik panuduh ping têlu
sumambung Ki Bêncelidhah
yèn kula datan kadyèku
ajiku si bandungbônda-
wasa lênga bima cupu


pa hêm hêm aku Si Jongkot
anaking jangêt katêlu
gumêtêr sun Sapulêbu
braja pupak tanpa sesa
lêbur sumyur dadi banyu
ajaling banyu turaban
aturan sat agalêpung


pan sarwi amêrês tangan
ingusapakên ing ikud
datan ambêkan ping têlu
sumrêwo Ki Watukura
yèn mangkene ajiku
sabadhor blabak antolan
mêndat kiwul braja kêthul


kampal kampul ora têka
klewa-klewa hêm ya aku
Si Tênggês sarwi aidu
ping tri ing èpèk-èpèknya
dèn usapakên ing bau
Ki Sômbangèrèng ris mojar
yèn pamêpêsane bayu


sun matêk jiku si macan
binarong ingiring aku
sang kala ari ngarêpku
pinayungan kalacakra
kang adulu marang aku
pêcat biyas lêsu lupa
limprêk-limprêk tanpa bayu


hêh tanpa bayu si jabang
Ki Kalakêthêg amuwus
niki krosan kuwat junjung
pênthung ruyung sandhung pucang
rêrèncèk sarasah kayu
aking ampang têka ampang
hêm aku Si Kalarêngu


Ki Gêmblangserang ris mojar
iki lêlamporan aku
pêpacêl kêsi balitung
tangkêbing gapura mênga
mênga sêka ing ujarku
rontok rantas anarantas
bêdrèg ègrèk kancing runtuh


tanpa iwêr kupat luwar
luwar saking

pangidhêpku
Ki Prêtiyuyu amuwus
gêgambènku wêlut pêthak
iki êmèle ajiku
wêlut putih winadhahan
ing godhong lumbu alunyu


cot pêrosot bêsot uyah
kinubahi banyu luyut
lupud hêm aku Si Jungud
sumambung Ki Gagaksetra
kang sun pêputhi ismuku
pan iya amung limunan
wewe bang ngêba-ngêbani aku


angaup ing kayu muna
muni anglêla mun-amun
ilang blas hêm ya ku samun
Ki Tambakladhu angucab
mung Brajamusthi èsmuku
gêmpurkên barang tinêbak
tangan lir gandhèn lan alu


mangkene êmèle kang jaya
tirab-tirab ing dhadhaku
pukul wêsi pèk-èpèkku
kêmpêlaku watu buta
kaya gêrah suwaraku
hêh hêh hah aku si braja-
musthi ngras tangan ping têlu


Macangaèng nambung sabda
mung pangidhêpan pan agêmku
mangkene êmèle èsmu
ajiku suraking kala
angoyak jagat gumulung
gonjit sêbat sapta idhêp
kèdhêp marang sabawaku


mojar Ki Brajalamatan
pan agêman ngong èsmu
pan mangkene êmèlipun
ajiku Kidangkancana
amakutha mala mancur
arikat pan kadi kilad
kêsit lir thathit hêm aku


Si Kidangkancana mulya
Ki Sandhangrowang amuwus
yèn aku iki ajiku
si dhaliputih anyampar
paran lêpas majat cancud
trincing cingcing tinjomaya
dhat clêng dhat clêng dhat clêng dhat cut


mancêlut gêlis tumêka
ngusap dlamakan ping têlu
Ki Branjangkawat amuwus 


èsmu gêgambèn manira
tan kaya pangirup kalbu
ajiku si setankobêr
sun panahkên gunung jugrug


sun panahkên langit bêdhah
sun panahkên bumi amblung
sun panahkên ing alas gung
liwang-liwung sirna gêmpang
sun panahkên mêndhung larut
sun panahkên sagara sat
sun panah atine si anu


picak mati kapisanan
pêthot thêl gigal atimu
kerup kakukup kairub
kodhêng dhêglêng tanpa ngucap
pangucapmu amung ayo
iya ayo ayo iya
iya yo cub endhal dhul


Ki Berangkècèr angucap
yèn sun mangkene èsmuku
ajiku setan waringut
kêri grisi gêrahuyang
srita-sritu kudu milu
mring aku pasrah dandanan
wêsing kono amêgatruh


Mêgatruh
pra ngawirya katri tyasnya sangêt rikuh
diksurane durjanèki
sêmu langar langguk-langguk
ambên umbak abadhidhig
sapolah tingkahe rusoh


Jayèngraga jroning tyas kalangkung rêngu
ewa myat ing durjanèki
Kulawirya mingut-mingut
mring sakèhing durjanèki
yèn kinawitana awon


tan talangke wus rinukti jroning kalbu
datan nêdya angoncati
mung nganti bêbukanipun
Nuripin dhêkêd nèng wuri
turu ngantuk maksih lunggoh


asênggoran Nuripin acêklak-cêkluk
anjêgluk sarira wingking
Ki Wirya nolèh amuwus
hus setan alas Nuripin
têka bisane angorok


sasuwene bijig gigir jêglak-jêgluk 


gêndhila bangêt si baring
tita têmên ora patut
wus tan bisa ngampêt arip
kudu tisna ing cêciplos


Ki Nuripin agalêrêg sêgu matur
inggih punika dospundi
kewala kêdah angantuk
ragi sangêt kaos sakit
tan bêtah kula ajagong


apuntên dalêm kiyai nuwun maklum
Ki Kulawirya ambêkis
dhasar rada edan taun
ambêkan ngêmpus Nuripin
sêdhih atine ngêndharok


dadya gêring ngênês kêthêr manahipun
myat sacarane dur juti
samar tyase kêpyur-kêpyur
tan duwe ati samênir
mulês wêtênge karaos


pulilitan mêkênêng kêkêmpungipun
kabêlêt nguyuh angising
Ki Nuripin angling kalbu
lah kapriye mono iki
tan mênêng kabêlêt nguyoh


lak kabêlêt ngising amulês wêtêngku
yèn mêtua aku wêdi
lamun tan mêtu pakewuh
bangêt têmên sira tai
lawan uyoh gawe rikoh


datan kêna ingampêt dènira murus
krêngkèt Nuripin ngising
kasamur gêdêring wuwus
sruwal bêbêde cinincing
ngêbrog ngompol kambi lunggoh


pra durjana tingkahe sangsaya grêgut
gêguyon myang abêbisik
kang èbèr-èbèran ngèlmu
ana ingkang lèngsèr mijil
ting kalêsik bisik ngomong


Dhandhangwiring mojar mangkene èsmuku
ajiku si sêmarkuning
akuncung kancana murup
nalêcêr sundhul wiyati
cahyaku maya mancorong


angênguwung ngilat thathit ing kêdhèpku
sun linggih têngahing bumi


sakèhing wong kang andulu
maring aku gêdhe cilik
tuwa anom lanang wadon


têka wêlas asih dulu sariraku
watêke salamêt bêcik
sanadyan wus tinalikung
kongsia arêp pinatin
dumadakan wêlas tumon


kadho-kadho têmahan wurung linampus
nauri Ki Lalêrwilis
kula rumaos tan luhung
sapikantuk balung pêking
èsmu ngong bunglon rêraton


gleca-glece seja rupa sun amulut
paningale rare pidhir
pilong pangling marang aku
nora nyana nora dimpi
pan ingsun ora kêtanggoh


watêkipun nyalong nyêlêr ngutil jipuk
gêgabro ngapus-apusi
lamun lumayu binuru
nalimpêt katêmu pangling
tan ana ngarani ingong


Lalêrmêngêng lah ajiku bilah bilu
ngampêlu kaya wong ngimpi
wong sajaman padha blilu
aku dhewe kang mintêri
kabèh dhêglêng dhêlok-dhêlok


lêngêr-lêngêr nora dhênglêr sak karêpmu
rêp-sirêp tan ana wani
ya aku si bila-bilu
ablilu sakèhing janmi
niku yèn kula mocung wong


Pocung
pamrihipun lamun katrima lêstantun
sakathahing janma
samya kadya rare alit
dèn bêlajodana rinêbuta gampang


Bêncewatu mojar ah dene sirèku
biyèn kae apa
diblêdig akêmpis-kêmpis
lèhmu apa ginêbugan ing ngakathah


gêr ginuyu samya

rowangira lungguh
Lalêrmêngêng mojar
dandanan wong mono lagi
kêna ing cilaka dumadakan candhak


kaya iku Sang Prêtibèyès puniku
anayap kacandhak
mèh macathod dèn gêbugi
nyêlêr sruwal amoh pineme ing latar


kèh kang buru ana wong rongpuluh langkung
gumêdêr angoyak
saplayune dèn cêgati
ya bah pira wong saji binut ing kathah


guyu-ginuyu gar gêr lir ngabên sawung
wa pra ngawirya
sangsayewa jroning galih
Ki Nuripin ngampêt guyu kacêmutan


mèsêm muwus Côndragêni nanging iku
yèn mêntas kacandhak
nuli sun nêmu sêmbulih
sakadare olèh gawe jinurungan


iya êmbuh kang mawa samarganipun
têka sinung gampang
katrima sasolahnèki
Prêtibèyès jêngèngèk mathêngthêng kôndha


dhasar sèstu lir wuwuse kyai niku
wong sawuse tiwas
dumadakan awak mami
mring padesan anuju wismaning dêmang


nuju suwung ngêblak mênga lawangipun
satugêl tan ana
janma kang tunggu wismèki
dêmang jlêg krêngkèt tan anèng jro umah


mlêbu mêtu manira kongsi ping têlu
tita tan na janma
kèh prabot jarik sumampir
ngong rayuti sasênêng kumèt dandanan


ambarêngkut kongsi mèh tan kêlar manggul
kèhe lèh manira
liwat ing latar lêstari
têtanggane siji tan ana uninga


nambung wuwus Ki Lalêrmêngêng ya iku
kêna ujarira
tan beda kalawan mami
sauwise katiwasan awak ingwang


nuli untung nora mênêng-mênêng nyandhung
bêgja kaslamêtan
lir jumput duwèk 

 pribadi
pra durjana dènira kôndha-kinôndha


wancinipun lingsir dalu gagad bangun
nglaras kang larasan
sawusing pating burisik
angunusi lar lêr mêtu maring jaba


rêmbagipun angêprês têtamunipun
kang mrabot pêndhok mas
ingincim kang dadi melik
myang gindhongan ngêdhukur sinandhing lênggah


pan sinêngguh isi kèh pangajinipun
wong dagang ètèran
nyamur laku ngaku santri
pan sasore rinêmbug maksih drigonjang


kang tan rêmbug nanging kèh kang sami rêmbug
anukup dhayohnya
prabote kang dèk meliki
kang wus anèng jaba akukuk braokan


kang alungguh ngaruh-aruhi ambêkuh
ih cangkême padha
ting barêngok si kêpandhil
ana apa kae cacode dèn umbar


ana muwus ye wong akèh mono iku
jêr sênênge dhawak
anggugu cangkêm pribadi
layak tanggung turu mulane braokan


pan gumuyu Ki Côndragêni amuwus
marang tamunira
wali-wali kèn aguling
saur pêksi wus samya akatanggungan


kang alungguh kêjepan dadining rêmbug
tumuntên ing karya
Côndragêni angèsêmi
sih sinambi nyrèt lêliyangang bantal


ing jaba sru dènira ambarung umyung
lir angitêr sima
sauran pating jarêlih
têmbing kilèn kidul êlèr miwah wetan


ngawirya wus graita badhe tinungkup
tan wurung blarudan
Jèngrêsmi anênggak budi
mapanakên plêng cêngêng sapalungguhan


tyas sumungku cipta rahayuning

laku
muga kinuwatna
ing coba pôncabayaning
durjana kang sêdya mrih cidra milaya


ya ta wau durjana kang sami lungguh
Ki Brajalamatan
Brajalintang Kêndhilwêsi
Ki Sêndhangsad Kêndhanggumulung Jarangan


Tambakdhadhu Kêmblangserang Dhadhungawuk
miwah Gagaksetra
Kuwuknasak Lutungmènglèng
Gêrènggèntèng Sômbangèrèng Sandhangrowang


namung kantun wong limalas kang alungguh
nêmbêlas Ki Côndra-
gêni binggol dujarnèki
Ki Brajalamatan muwus paliringan


alas grubul kaèjêge wona sêpuh
bok padha binubak
lothung yèn ana mingsrine
Côndragêni wus wruh lèjême kêjepan


tangi lungguh dènira nyêrèt asaguh
mung kari sacupak
sinêrèt plês diyan mati
Brajalintang tanggap wêwangsitanira


santak muwus marang ing têtamunipun
bagus punapaa
tan purun ngaturan guling
kadipundi têgêse tan purun nendra


botên ngingus mring sami jagongan lungguh
myang kang duwe wisma
kèh wuwus tan dèn praduli
Jayèngrêsmi alon anauri sabda


nêdha maklum saking ngong rêmên angrungu
kang rêrasan jaya
Brajalintang angling malih
lah baguse kang angagêm rôngka ladrang


langkung luhung kalêrêsan kêndhitipun
kêncêng lir sinipat
lim dalêm kula ningali
Kulawirya asêngak nauri ujar


e lah niku botên suka yèn dinulu
anèng saba paran
tur winêling datan kêni
wontên tiyang sawiji ngupaya duran


longanipun ginagapan paculipun
gêgubrasan tinja
lan uyuh bangêring kêcing
priye kiye o ah rusuh pan kisanak


sarwi dulu diniyanan pacul 

 gluprut
wah cacing têtiga
kang duwe akidih girik
pandirangang undure kang dumuk tinja


Durma
asru mojar sira Ki Brajalamatan
jawakne dika niki
ladak ngagak-agak
mênêng-mênêng manyunyang
wontên lungan dèn isingi
mung tata dika
tan kongang mêtu ngising


Brajalintang sumambung lah ulungêna
kêrismu dèn agêlis
kalêbu nglarangan
gawe sawênang-wênang
tingkahmu kaya dipati
ing Pranaraga
ngising akon nadhahi


lah bok sisan binalangakên maring wang
Ki Sandhangrowang angling
dhasare gandhila
tingkah edan-edanan
Gêmblangserang ngling bok uwis
sêdhêng rinêncak
hyah pira wong tri glintir


Sômbangèrèng wus payo dha dhinedhelan
sumabung Kêndhilwêsi
wong kaparad edan
angina tyang kathah
lah wis payo dèn dhêploki
ih tai jêjêlna
mring cocote kang balêndhing


sru bramantya Ki Wuragil Kulawirya
mojar mawinga wêngis
e dubilah setan
alit tumêkèng wayah
durung tau dèn abani
sawiyah-wiyah
ayonana wak mami


tan kongsi sun tibani krisku si rôndha
dak tangan bae dhisik
sigra pra durjana
ambyuk parêng narajang
ting sarêdhèt ngunus kêris
Ki Kulawirya
Jèngraga Jayèngrêsmi


sarêng ngadêg gya rinêmpak pinarjaya
Kulawirya Jèngragi
kinarubut kathah
sinudukan tan pasah
kang mêdhang ngalewang nitir
sakèhing braja
tan ana kang nêdhasi


ting barêkuh rukêt rupêg drêg-udrêgan
braja kacangan tangkis
tambuh mungsuh rowang
rok caruk-cinarukan 


samya rowange pribadi
ana kêdhotan
kang gonyèh gubras gêtih


durjana kèh ing jawi mirsa kêrêngan
parêng surak gora tri
mangrik barêkikan
gantya ngêbyuk mara
mangsuk jêjêl rêbut dhingin
datanpa rungyan
wor panjriting pawèstri


Ki Nuripin arsa lumayu tan bisa
gupuh gludhêngi tai
amblusuk ing lungan
wêdi yèn kapêdhang
gragapan ngrukêpi cacing
amêgab-mêgap
kaplêsêk uyuh tai


pra durjana agidrah ulêng-ulêngan
jogan bêk dening janmi
myang ambèn kèdêkan
ting grêjêk wong kathah
dalika tugêl dèn ciki
pêdhot antolnya
anindhihi Nuripin


bêngak-bêngok kaidêgan ing wong kathah
Nuripin tan bisa sik
jêrat-jêrit sambat
dhuh kula bêndara
sangsaya ramene jurit
granggang talêmpak
pênthung tawok suligi


ting carêngkling katangkis sami gêgaman
carok rok silih ukih
ambacuk bat-bêtan
tan ana kang tumama
malèsèt liyaning pring
balik rowangnya
priyôngga kèh kang kanin


Jayèngraga raosing prang tan rêkasa
lir sinawuran sari
tumamèng ing ôngga
tan pae ingkang paman
raosing sarira kadi
grayanging rôndha
kalane dèn gablogi


Jayèngrêsmi lan kang rayi Jayèngraga
ngeca-eca tan osik
jumênêng kewala
namung Ki Kulawirya
anggrêgut nêngkah tan wigih
pan ora karsa
narik kêrisirèki


kewala mung tumandang kalawan asta
kang tinêpak jungkêlit
pisêg irungira
kang dinugang macicil mlumah
wênèh kang

ginêjil mlirik
tan ana tahan
katiban asta ting brêkik


pra durjana akathah kang katiwasan
cangkêm gêgubras gêtih
gogrok untunira
myang pêcah matanira
kèh kang kalêlêr tan eling
barkat wong kathah
gantya parêng ngêbyuki


angrarêjêng tan sêlan dènnya marjaya
Kulawirya tan gingsir
rinêbut ing kathah
ngiringan wingking ngarsa
myang Jèngrêsmi Jayèngragi
angeca-eca
rinampok kèhing janmi


Kulawirya kurdhanya anglir andaka
angrampêt tumbak kêris
granggang pêdhang klewang
berang myang arit bapang
pêpênthung lawan suligi
lir êmpyak kinêprak
kèh gigal tibèng siti


pra durjana tan tahan linawan tangan
tinapuk dhinupak glindhing
lan tinatap cagak
binithi tênggok nuntak
bau sêmpal kiwir-kiwir
irungnya timpal
wênèh kupingnya pêthil


giris giras lumayu asalang tunjang
tan kongsi mêdal kori
gêdhèg brol kajêjak
rêbah gêdhasok kathah
syarane gumrêdêg atri
lir mingsa ginusah
Dhadhungawuk kang giring


sirna larut sakèhing para durjana
samya lumayu gêndring
kang ambrug rumangkang
rêngkêng-rêngkêng lumajar
pêthut binggol ting palêncing
gusis sar-saran
siji tan ana kèri


Ki Wuragil Kulawirya sih gambira
balia sira baring
eman kakokira
jadhuk-jadhuk durjana
yèn nyêrèt pating palirik
liyangan bantal
tan sêmbada sidhangling


Ki Nuripin agruguh anèng jro lungan
dhuh bandara kami
lah kula bêndara
nuwun 

 tulung kawula
gêgêr gèpèng ngambung tai
kaidak-idak
ing wong kathah wak mami


Jayèngrêsmi Jayèngraga Kulawirya
kagyat dènnya mirsani
sambate santrinya
Nuripun biyung-biyang
Kulawirya gya mring jawi
tinon tan ana
mirêng nèng jro wismèki


malbèng wisma angling nèng ngêndi gonira
santri matur nèng ngriki
sigra Kulawirya
muruki ing gènira
nèng longan santri Nuripin
nulya ingingkap
ambène kang nindhihi


wus kabênggang Nuripin tan bisa ngrengkang
tinarik kinèn tangi
Nuripin sêsambat
ingkang alon kewala
kawula tan bisa tangi
langkung sakitnya
samya gupuh nulungi


wus mangkana ing wancinya gagat enjang
Jèngrêsmi ngandika ris
kadipundi paman
punapa lajêng lampah
punapa rèrèh ngêntosi
kang darbe wisma
Ki Kulawirya angling


môngsabarong kawula anut kewala
Jèngraga matur aris
yèn parêng panduka
luhung lajêng kiwala
pan wus luwaring prakawis
tanpa damêlnya
akèndêl anèng ngriki


Jayèngrêsmi ngandika ya bênêr sira
payo mangkat tumuli
lah ta priye sira
Nuripin apa bisa
lumaku mangkat saiki
alon turira
lir pêksi sarkara ris



Ki Nuripin mangkrêt gulunèki
umatur nuwun lah inggih mokal
lamun makatên artine
ngêlak botên kadyèku
kang kapanggih pintên prakawis
Ki Kulawirya latah
êmbuh jarmu iku
dhasar wong wus sira jarag
cacokormu koukur lan rai mami
nora idhêp ing tata


sarwi binalang bubulirèki
Ki Nuripun anjêlèh kumrengkang
bilah bangêtên kethole
ngalih gon dènnya lungguh
gêrêng ngêsês barêbês mili
Ki Wirya latah-latah
yo modar karêpmu
tambane wong calangkrakan
jêr bêbadhog durèn ora nganggo eling
kan punggene dèn untal


Jayèngrêsmi mèsêm ngandika ris
iya talah Nuripin ta sira
nèng paran repot sikile
mêsakakên sirèku
apa ingkang kinarya jampi
Jayèngraga lingira
bok Kirman pangulu
kinojahan Jamil Jamal
biyèn kae apa nora wus mangrêti
tambaning bubul bêlak


matur inggih kèngêtan kang jampi
Ki Kulawirya gumuyu mojar
tômba bubul mono kae
nora kaya baluluk
dèn bênêma kang panas nuli
pinidak nèng bubulnya
dèn kongsi asêru
yèn tan kadyeka wêsi bang
linodokkên Ki Nuripin kirik-kirik
malêrug garundêlan


kang sarwa anglarani dènnya ngling
sok nora têpa-têpèng sarira
dumèh yèn dudu dhèwèke
Jayèngrêsmi lon 

 muwus
wawi paman lahor wus akir
anulya samya salat
antara bakda wus
umangkad dènnya lêlampah
ngidul ngetan lon tumuruna dening
nganti Nuripin randhat


dadya nanggung kongsi asar akir
arendhonan praptèng Selalawang
kampir ing dhusun Têgarèn
anon sêndhang ing ngriku
samya siram mèt toyastuti
asalat wêtu ngasar
jênak dènnya kasut
sawusira bakda salat
Jayèngrêsmi ngling lah Nuripin sirèki
nêmbunga panginêpan


marang ing desa kono dèn aglis
jêg rada desa agêdhe mana
kang liningan mentar age
kadhingklangan lumaku
praptèng desa panggih patinggi
anutur mulabuka
naradana nglangut
sarwi nêmbung pasipêngan
anauri ki patinggi lah ya bêcik
Ki Nuripin wangsul agya


kêcincagan tan rikat lumaris
praptèng ngarsa anèng Selalawang
umatur ring bandarane
katur ing sadayanipun
Kulawirya ngling hèh Nuripin
sun dulu lakunira
krêp mandhêg tumukul
lir têmu lawan bandara
sapa nakoni sira anèng margi
lèhmu andhadhog gêpah


acedhokan sêmbahmu Nuripin
satêmêne bae balokoa
atiku bangêt kagète
sing kosêmbah dhèk mau
kae sapa mau Nuripin
umatur gurawelan
gèn kula lumaku
tan wontêna punapa-punapa
saking sakit botên dhodhak-dhadhok mami
winastan nêbah-nêmbah


botên nyêbah kêlah-kêlih 


tiyang dheprok sring kagriyul krakal
myang kacêngklok ing drêjêge
lir gograg raosipun
dêlah mangke raosipun taksih asakit
Ki Wirya wuwusira
dhasar tukang umuk
kapan lèhmu tau gograg
ting palêsat balung kajaba wong mati
lawas gugrag balungnya


bijih waras-wiris amaringis
ngemba gugrag durung tau gugrag
Nuripin mlerok lirike
êh e sampeyan niku
tiyang matur dipun miciki
punapa botên giha
limrah wong amuwus
Ki Wirya hus mênênga
dadak crèwèt lir mrakara kêbo sapi
mau priye dinuta


matur ya talah ngewuhkên ati
ngêsas-ngêsês ngrasakkên lara
Ki Wirya ngling lo edane
êndang dèn plaur bubul
matur mring wang asêlang-sêling
uga bubul rinêpa
gya calathu mring sun
matur hêm inggih sumôngga
Jayèngrêsmi ngandika priye Nuripin
apa lèh panginêpan


matur angsal wismaning patinggi
nêmbung nukêri ing pasipêngan
patinggi sumôngga ture
ingaturan umangsuk
maring dhusun paduka aglis
Jèngrêsmi aris nabda
paran tan mring kaum
kang prayoga langgarira
Ki Nuripin umatur amba tan mèksi
duka dalêm ing têngah


ya wus payo yèn kasusu mahrip
gya lumampah marang padhusunan
tan dangu praptèng Têgarèn
pangguh lan kang tinêmbung
sira budhêl binggol wawêri
brêngos capang rinênggah
nyakunthêng lir sungu
ngancarani ingkang prapta
Jayèngrêsmi samya atumama maring
tan 



 pati ginêpahan
maksih sabêne gêlarannèki
ki patinggi nambramèng pambagya
sami wilujêng baguse
ing pundi wismèng pungkur
sapa sintên sinambat wangi
Jèngrêsmi ris anapda
inggih paman tèngsun
santri tirakat balaka
ran manira karanane bagus santri
asli ing Witên sowan


kang puniki ri kula Jèngragi
kang satunggil paman Kulawirya
katri kawlas hyun marangke
wangsul paman kang mungguh
sapa sintên pêparab nami
nauri kang liningan
inggih manira gus
tanya ing pêparap ingwang
Côndragêni kados tan wontên kêkalih
saluwaking bang wetan


kang misesèng marga wana wukir
myang sajroning wêngi kaèdêgan
ing Côndragêni Têgarèn
margèng hyurbuk puniku
gawatipun ngong ingkang kardi
inggih dhugdhèng manira
sablakaning wuwus
tan wontên purun lumampah
kathah kêdhik ngong gêpuk sun palècèti
mawur giris sar-saran


Girisa
Jayèngrêsmi linging driya
ya talah cobaning Suksma
ingkang nêkani maring wang
muga kinuwatna coba
sarta rahayu nèng marga
luputa ing pôncaboya
jawane kalaloh lampah
têmah nalasah ing manah


wasana aris ngandika
jaman punapa wontêna
langgar tuwin pakauman
Côndragêni wuwusira
ing ngriki pan botên tahan
amawi kahan kauman
wong sumuci-suci dhawak
wong kabèh klêbu naraka


aku

dhewe munggah syarga
klakuane nglêbur sêga
mring bras pari kadi ama
sor glathik pêking nèng sawah
jalukan nora wewehan
sukan doyan adêlapan
tan nyudèkkên tekadira
santri sintru kênèng lara


lir kuwuk nglêburi ayam
mèsêm kang para ngawirya
samya sumêlanging driya
tan prayogèng pasipêngan
mangkana kèmênganing tyas
dènnyarsa wêktu salat
sung wuwus mêdal ing jaba
ingigihan sigra mêdal


Nuripin nambut lantingan
têtiga kang kêbak-kêbak
cinangking binêkta mêdal
marang ing kêbon kasimpar
alêlèmèk roning pisang
pra ngawirya samya kadas
anuruh anèng wantingan
wusing kadas lajêng kamat


rêbat prêlu wêktunira
aririh dènira salat
bakda mahribira pragat
wusing sunat wabin bengat
akasut padonganira
wus purna angakat isa
antara patang rêkangat
bakda salat myang witirnya


sawusnya salire purna
Jayèngrêsmi lon ngandika
bêbisik marang kang paman
puniki paman kalampah
sakêdhik ragi kaplanggrang
anèng wismaning durjana
pandugi kula sadaya
sadhusun sami dur-duran


kang paman nauri sabda
ora taha sathithika
dhasar kalarob balaka
kapriye kono anak mas
Jayèngraga karêpira
matur sumôngga kewala
Nuripin matur rênggosan 


lamun pinarêng ing karsa


suwawi wangsul kewala
tirakat nèng Selalawang
nèng ngriki tyas tan sakeca
kawula botên anyana
Ki Wirya ngling hus mênênga
sira nglêbokkên loropan
lamun wismaning durjana
marma nèng kene kasasar


margane têka ing sira
manira ngalih inêpan
sira kariya priyôngga
nèng kene dimène sira
dèn pênthungi wong sadesa
Nuripin maras tyasira
Jayèngrêsmi ris ngandika
punika man Kulawirya


ing lampah lamun wangsula
sangsaya botên prayoga
dadya gagaping durjana
samya pinupus kewala
tinekatakên ing driya
ganjaraning Hyang dhumawah
adhapur coba rêncana
pêparinging Hyang Mahmulya


amanggiha wirya papa
wirang lamun suminggaha
wus sukur suka pirêna
nadhahi ganjaraning Hyang
sawawi wangsul ing wisma
kadangon anèng ing jaba
yèn sêlak ginraitanan
kathah-kathah kang rinasa


gya samya mangsuk ing wisma
gone wau dènnya lênggah
ing salu bale watangan
tan ewah gêlaranira
Ki Côndragêni wuwusnya
anuduh mring baturira
undangên sapa kang ana
kang tinuding sigra mintar


angundang têtangganira
tan adangu samya prapta
anyangking padudanira
tan ana nyandhang prayoga
kêmul bêbêt kèh kang cotha
ambubul srênti kang prapta
têpung du dhêngkul akapang
dhapure 

 akiwa-kiwa


maksih bêlêg ingkang prapta
sêsêk tan kaduman papan
samya wangsul nèng pandhapa
kathah namaning durjana
wasta Ki Brajalamatan
Mêrakjamprong lan Jarangas
Côndrakolik Bêncelidhah
Brêgirowa Gagaksetra


Kuwukkawul Kuwuknasak
Cèlèngbèlèk Sêndhangasat
Lalêrwilis Kobangmêngêng
Citramêngêng Lalêrmêngêng
Berangkècèr Brajakambyur
Simbartaji Lintang
Tambakladhu Majujaja
Sômbangèrèng Sambangdalan


Sabukalu Lêsungbêngkah
Bonjorpêtung Jalumampang
Banthèngwarèng Gêmblangserang
Kêndhilwêsi Kalanêthêg
Lingsangtungkung Gilingwaja
Kidangtlakas Kêthèksumpêl
Gathikgayor Nilasraba
Prêtiyuyu Sawêtwana


Gunalèthèh Cabeguna
Prêtibèyès Bayangablak
Bêcewatu Satrutapa
Macangaèng Kêbogudag
Baruklinthing Gagaksipat
Rujakbêling Kawulrangah
Melotmèlèr Megantara
Dhandhangwiring Branjangkawat


Macangêlur Tapêljlarang
Bajingkirig Watukura
Sapuangin Trênggilingbang
Gathokrase Udangêlap
Cèlèngbolot Maducrêma
Gêntèngèrèng Taliwawar
Gligangjati Jatingarang
Lutungmènglèng Kêthèkmingkar


Dèrèngmèmrèng Sandhangrowang
Jalaklinglung Brajakalpa
Trênggilikêndhit Sônggabol
Jabugaking Dhuplakkawak
Sambêrnyawa Sêmburadas
Oporwewe Tajiwawar
Sandhanglawe Gancangawas
Sabêtmèyèk 

 Brungkahwaja


kathah warnane durjana
kang linggih salu sadaya
barungan bagèkkên samya
basane tan pati krama
winangsulan kawilujêngan
Côndragêni wuwusira
mring rowang kang sami prapta
lah sapa kang olèh paran


rêramban jamur janganan
nauri Brajalamatan
janganan kang cêlak-cêlak
maksih sami pêputhêsan
wikaning têbih tinêba
ingkang dèrèng dipun asag
pangadhanganing dêdalan
ing bubuk tan pati mingsra


wontêna kang laku marga
sèkêt satus têrkadhangan
lêt sawulan kalih wulan
sêmantên arêrêbutan
ukur dados sarewesan
prayogi dipun pêpara
mring tanah ngrika bêbahan
kathah roning lêmbayungan


Sinom
sadangunira mangkana
cêcaturaning alinggih
dènira ngampak ambegal
mêmaling nutur tan ering
satingkahing ajuti
kang samya suka winuwus
jaba jro tan prabeda
kang cinatur dènnya maling
mlêbu mêtu dêlajêgan tanpa karya


sore kongsi sirêp bocah
tan ana suguh mêtoni
kinang klabot bako nora
saya rusuh dènnya linggih
asila tumpang sikil
sôngga padutaning janggut
Glêbangserang angucap
mungguh wong lumakyèng margi
prèhpun ngriku candrane wong kang lumampah


lamun wong siji lumampah
lan lampah tiyang kêkalih
tuwin wong tiga sakawan
miwah gangsal wong lumaris
Cèlèngbèlèk nauri
wong siji bathang lumaku
wong ro bathang cap-ucap
wong têtêlu tôngga

mayit
yèn wong papat wus angêt lima Pandhawa


Jarangas sumambung mojar
yèn mungguh kula ngarani
lamun wong siji lumampah
candu lêlaku pinacit
yèn wong laro lumaris
puniku tike lumaku
wong tri apyun lêlampah
wong papat kutuk anggajih
yèn wong lima jambal matêng miwah mara


samya gumuyu agumyak
sasamur anglirik tami
akèh sami abisikan
ngrasani ngawirya katri
Sombongèrèng ngling lirih
kalawan Ki Prêtiyuyu
iku dhayoh wong apa
apa iku sanak ugi
lan Kyai Côndragêni myang kêkaruhnya


nênanggung lakune samar
tan nyantri nora mrayayi
tirakat anganggo bôndha
pêndhoke êmas angunir
lopak-lopake mawi
têlkêm cathut saga untu
sami salaka pêthak
patute wong liya kampir
yèn sanake tamtu rahab têtamuan


wong iku lir wong têbihan
tan wruh cêcaraning ngriki
kajaba iku dèn rujak
sinêrètan wonge bêcik
lumrah sadayanèki
mangkana bêbisikipun
Nuripin kadhêsêkan
linggih jrih tan wani têbih
pan kabêlêt nguyuh dèn ampêt tan kêna


nincing bêbêt tan katara
ambênggang lampit kinuwik
dèn lon-lon thore uyuhnya
kasamur gumêdêr angling
nguyuh mili nêlêsi
Kulawirya nyampingipun
myang bokonge Jèngraga
kailèn têlês kang nyamping
samya kagyat ririh ngêkêr kajatmikan


Ki Wirya bêbisik tanya
banyu apa iki Ripin
matur ngalêsik punika 
- -

kawula ngompol sakêdhik
kula ampêt tan kêni
kêmpung mênthêng kêdah nguyuh
Jèngraga mèsêm myarsa
Ki Wirya abêkis ririh
dudu uwong Nuripin kaparat edan


dèn cêkuthi pupunira
pêngkêrêdan ajrih angling
manawa salah graita
durjana kang sami linggih
Jayèngraga bêbisik
gih paman pêpênêdipun
tumbas apyun sadaya
wênang angenaki ati
wajib anut tabyate kang gadhah griya


ngong lirik para durjana
bêdudan agung kinisik
lir sasêmon jaluk madat
kalamun datan kadyèki
pêsthi angicim-icim
mring dhayoh akarya dudu
dene yèn wus winoran
kêdah adamêl tan bêcik
inggih mupus nandhang cobaning Pangeran


ing rêmbak katur ing raka
Jayèngrêsmi amarêngi
Ki Kulawirya ris mojar
ngong tanya kang Côndragêni
ngriki inggih punapi
wontên tiyang wade apyun
Côndragêni ris mojar
o inggih dhi wontên ugi
Kulawirya ngulungkên arta sasêmat


punika kakang sapala
Côndragêni anampèni
nulya nuding rencangira
Tênggèrèng tyase kang linggih
kang tinuding gya prapti
Prêtibèyès tumbas apyun
apyun rêgi sareyal
apan angsal wrat satail
nulya kinèn ngathok pinara tiga


kinathok ngambèn kewala
kang saênggèn kinèn apti
kang ngathok Ki Brajalintang
wawrat sareyal pribadi
ginadhog umêp malik
nulya kinêcêran jêruk
ilang rêgêt sumilak
rêsig gêlabate minggir


gya ingêntas sinaring kêrtas kinarya


wus apuh pamêrêsira
rêsike agêtih pitik
bathokira ingarêngan
ginêbêg mancerong asri
lir syasa sinangling
krên binuwang awunipun
wus rêsik ginênenan
kayu wilah malih aking
bathok sumangêt ingêcesan


aloning pangrèwèsira
kumêtès sru rinungyas sring
dêmadol wus mata ula
tinanak palênthung saji
dinuga sêdhêngnèki
urubing gêni ingurut
nyandu bathok ingêntas
linèr ingulêt dariji
wus anglancêng binakalan yah-uyahan


cinukit anèng pangleran
amèlèr mêlês giniling
kang madad wus kinêbulan
sacupak sarate aglis
ngaturakên ing ngarsi
Côndragêni lon amuwus
ing kono saosêna
baguse ingkang anuding
ingaturakên pra awirya datan arsa


kang ngathok wus samya dadya
ingaturkên ngawirya tri
angling sampun susah-susah
andika êsês pribadi
samya suka ing ati
ginelengan madatipun
dinum sagèlèng edhang
prandene nora waradin
sagèlèngnya sinêrèt atêtogokan


rame samya sasêretan
asuka pating sarênthit
Côndragêni lon lingira
bok budidaya padha cit
dadakan bae aglis
wong wis wayah têngah dalu
kang kinèn sigra mentar
wong rolas ngupaya pacit
tan antara ting garobyak samya prapta


olèh nôngka wêwutuhan
gêdhang tundhun suluh kuning
katela pêndhêm kucingan
sêmaka timun kêrai
ginembol 

 ing jêjarit
têbu lonjoran pinanggul
dènnya ngambil rikatan
kang duwe sadhingahnèki
nyênyamikan winadhahan anèng panjang


rinumat sakênanira
sinaosakên nèng ngarsi
cinarakkên sinauran
sêlot-sêlote ing mangkin
myang suguhe pribadi
juwadah jênang nèng ngayun
pinangan ting kacapah
sadaya sami têtawi
anging para ngawirya tan karsa nadhah


ngambil kiwala asarat
sinèlèhakên ing ngarsi
supaya katon naratap
jatine tan rêna bukti
kang nyêrèt ting sarêlit
sarta kandhane kumruwuk
kang etang rêbat rêngat
rajamuka lawan bicil
kalamudhêng ginambuh gigisi dunya


Gambuh
Gêmblangserang amuwus
bêbicila kalamudhêng iku
lawan derah rajamuka kukuh êndi
Gagaksetra nambung wuwus
yèn ngong rajamuka kukoh


Cabeguna sumambung
rajamuka niku rupa têlu
kang sawiji derah wêwolu winilis
satêngah derah sapuluh
myang derah rolas inganggo


nauri Sabukalu
ingkang kula angge derah wolu
nambung angling mathênthêng Ki Jêbugaking
tan kaya derah sapuluh
wus sêngsêm derah pitados


Têkèksumpêl amuwus
tan madhani derah rolas ampuh
durung madal tatale yèn aniwasi
êndi kang sun gêpuk tumpur
gampang tan tau kacangkol


Bêncelidhah sumambung
dangu-dangu ngong yêktini iku
rajamuka yèn rujuk kalawan bincil
inggih kalamudhêngipun 


yèn narajang pacak pethot


de wontên warnanipun
pun Jarangas duk ngampak ing pulung
bêkta kônca wong tigang dasa sasiki
wong nênêm pangarêpipun
Jarangas kang dadi binggol


pangrasane tan luput
dhasar rôndha sugihe kalangkung
kang Jarangas sorene ngong ruh-aruhi
dènnya nukup têngah dalu
anarajang pacak abot


têmah kang mara rêmuk
kang tatu nêm kang mati tatêlu
duk patine bajing bang trênggiling mukti
katêlu kêcabak bisu
Duljaya ingkang abêstrong


tan kêna sinung pemut
ngandêl rajamuka majêmus
wakne dhewe Jarangas dipun balêdig
kinuya-kuya binuru
mèh kurang thithik macethot


lah ora ta kadyèku
Jarangas gumuyu amanthuk-manthuk
katujune nora kacandhak wak mami
yèn aja gea aglundhung
ing jêjurang pasthi ladong


Jèngraga mèsêm dulu
Lèjêm sasmita mring pamanipun
myarsa kang samya cinatur durjanèki
duk pangampaking pulung
kaum Duljaya kang jarot


sami guyu-ginuyu
sarwi nyêrèt jegang miwah timpuh
sila tumpang mathèngkrèng tuhu ron miring
myang pacitan saptanipun
têbu miwah rujak crobo


ana pacitan cêmplung
kang pacitan ayêm myang kêkêcut
kang pacitan sabun sinantênan tuwin
sêsêngêt pacitan sêntul
Côndragêni lingira lon


prayoginipun bagus
kula turi tilêm sampun dalu
anèng griya ing abèn agêng atrêtip
Jèngrêsmi nauri wuwus
gampil ing mangke kimawon



Côndragêni malih muwus
ingkang pitados andika agus
inginggihan Ki Côndragêni pan sarwi
anyêrèt pacitan candu
bêdutan punthang mas kaot


wênèh bêdutanipun
pring kuda pat kilan panjangipun
myang pring pêtung jêjalêran kang pring lêgi
pring lutung myang tutul wulung
lumrah kang cêndhak inganggo


dhapure lêbus-lêbus
tingkah gêcul diksura ing wuwus
wus tan awor ing dhapure wong bêcik
èndhèk dhuwur lêmu kuru
ulate alum ajenggot


mata ngatal anglamuk
surat abang lambe biru mlêcu
ulat cêlom lutih-lutih wani gêtih
magas mring pati tan gigu
pra durjana setan katon


Côndragêni amuwus
tutugêna lèhmu caturan mau
ti-atinên ayya kurang piranti
karana paitan umur
manawa tiwas katanggor


Cabeguna agupuh
mojar nuduh marang Bêncewatu
mara bincilana krikil kang prayogi
ayya na kodhêng kaliru
mijilkên bincil kang manggon


Mijil
Côndragêni wuwusira aris
lah mara ing kono
bincilana ingon unènane
sun wiwiti iya Akat Lêgi
sami gangsalnèki
katêmu sapuluh


dèn arani aras pêpêt nênggih
ingeceran adhok
wayah sore nèng têngah lakune
wetan suwung kidul pacakwêsi
ing kilèn pan êsri
miwah lèr srinipun


lajêng têngah wênginipun malih
kang langkung anèng lor
têngah suwung wetan kalangantèn
kidul suwung kilèn goning êsri
lajêng bangun ênjing
nèng lèr lakunipun


têngah suwung kilèn ingkang êsri
wetan apotongwong 


kidul pacak apan sadalune
nulya Akat Paing dèn ècèri
lima lan sangèki
pan patbêlas mêtu


lakuning wulan kang adarbèni
bincilane andhog
ing sorene nèng têngah lakune
wetan suwung kidul kalangantin
ingkang têngah êsri
kilèn kalanyamur


wanci têngah wêngi lajêngnèki
yèku têngah mandhok
wetan suwung kidul suwung dene
kang lèr kalamomor kilèn êsri
bangun lajêngnèki
wetan lampahipun


kidul suwung ingkang kilèn êsri
kang lèr kalamomor
têngah êsri pan wus sadalune
nulya Akat Êpon dèn ècèri
lima pitu nênggih
rolas kang pinangguh


aras kêmbang iku kang darbèni
bincilane andhok
ing sorene nèng lèr lakune
têngah suwung wetan kalangantin
ingkang kilèn êsri
kidul kalanyamur


lajêng têngah wêngi wancinèki
lakune ana lor
têngah suwung wetan suwung dene
kilèn kalamomor kidul êsri
bangun enjingnèki
nèng têngah kang laku


wetan suwung ingkang kidul êsri
kang lèr kalamomor
kilèn suwung pan wus sadalune
nulya Akat Wage dèn etangi
lima papat nênggih
katêmu sangèku


ingaranan pan lakuning angin
ingeceran andhok
wetan lampah kang kidul suwunge
kilèn pacak lèr kalamomori
têngah kalangantin
lajêng têngah dalu


wetan lampah ingkang têngah êsri
kilèn kalamomor
kidul suwung anèng lor pacake
bangun enjing kidul lampahnèki
lèr kalapangantin
ingkang kidul suwung


ingkang êlèr apan pacakwêsi 


têngah kalamomor
apan uwus prapta sadalune
nulya Akat Kaliwon binincil
pôncastha pinanggih
tiga wêlas iku


lakune lintang kang andarbèni
ingeceran mandhok
têngah kalamomor lèr pacake
kilèn suwung wetan ingkang êsri
kidul lampahnèki
lajêng têngah dalu


wetan lampah ingkang têngah êsri
kidul apotongwong
ingkang kilèn pan kalapangantèn
kang lèr suwung lajêng bangun enjing
wetan lampahnèki
ingkang kidul suwung


kilèn suwung kang lèr pacakwêsi
têngah kalamomor
pan wus sadalu ècèrane
gantya dintên ingkang Soma Manis
pat lan lima nênggih
katêmu sangèku


ingaranan ing lakune ngangin
ingeceran andhok
ing sorene nèng kilèn lampahe
têngah pacak kidul kalangantin
wetan kalamori
ingkang êlor suwung


lajêng têngah wêngi ingkang wanci
têngah kalamomor
kidul lampah nèng kilèn êsrine
kang lèr suwung wetan pacakwêsi
bangun enjingnèki
ingkang têngah suwung


ingkang kilèn pan kalapêngantin
wetan kalamomor
kidul êsri kang lèr pan lampahe
wus sadalu nulya Sênèn Paing
papat sanganèki
têlulas pinangguh


apan lakuning pan lintang nênggih
ingeceran adhok
ing sorene nèng lor ing lampahe
kidul kalamomor kilèn êsri
wetan pacakwêsi
ingkang têngah suwung


lajêng wanci têngahipun wêngi
laku anèng kulon
lèr suwung têngah kalapangantèn
wetan suwung ingkang kidul êsri
laju bangun ênjing
ingkang têngah suwung


wetan 

 lampah ingkang têngah êsri
kidul ingkang towong
kilèn suwung pan wus sadayane
nulya Sênèn Wage dèn ècèri
sami papatnèki
pan katêmu wolu


ingaranan pan lakuning gêni
ingeceran andhok
ing sorene nèng kulon lakune
têngah pacak wetan kalangantin
ingkang kidul êsri
êlor iku suwung


lajêng têngah wêngi ècèraning
wetan kalamomor
têngah suwung lèr kalapangantèn
kilèn suwung kidul lampahnèki
bangunipun enjing
kilèn ingkang suwung


kidul lampah ingkang wetan êsri
têngah pacak ambot
kang lèr suwung apan sadalune
nulya Sênèn Kaliwon binincil
pat lan wolu nênggih
têmu rolas iku


ingaranan aras kêmbang nuli
ingeceran mandhok
sorenya kilèn kalapangantèn
kidul suwung lèr kalamomori
ingkang têngah êsri
lajêng têngah dalu


wetan laku kidul suwung lor sri
têngah kalamomor
têngah suwung lajêng ing bangune
kidul lampah kilèn suwung lor sri
wetan kalamori
têngah blabag suwung


Balabak
gantya dintên Salasa Lêgi winilis
bincile
têlu lima katêmu talu lakuning
gênine


ingeceran nulyandhok sarene wetan
suwunge
têngah lampah kidul pacak êlèr êsri
ênggone


kilèn kalapangantèn gya têngah wêngi
wancine
wetan kalapangantèn kang kilèn kala-
momore


kang lèr lampah têngah suwung anèng kidul
pacake
lajêng bangunipun ingjing ingkang têngah
suwunge


wetan suwung 

 kidul pacak kilèn êsri
ênggone
kang lèr lampah apan wus praptèng sadalu
etange


nulya Slasa Paing têlu lan sanga
nêptune
pan katêmu rolas iya aras kêmbang
arane


ingeceran kalamudhênge nulyandhok
sorene
kilèn lampah lèr suwung kang wetan kala-
pangantèn


wetan kalamomor ingkang kidul êsri
ênggone
binanjurkên ècèrane kalamudhêng
tutuge


têngah wêngènipun apan wontên kilèn
lampahe
têngah suwung lèr suwung kang kidul kala-
momore


kilèn lampah wetan êsri lajêngira
bangune
têngah suwung lèr suwung wetan êsri
ênggone


ingkang kilèn kalamomor kang lèr laku
prênahe
nulya Slasa Pon pêpitu lan têlu
nêptune


pan katêmu sapuluh kang aras pêpêt
arane
têngah sri wetan sri kang kidul lampah
sorene


kilèn suwung lèr pacak gya têngah wêngi
etange
wetan lampah kidul suwung kilèn kala-
pangantèn


têngah sri êlèr suwung ing wanci bangun
enjinge
kidul lampah kilèn suwung wetan kala-
pêngantèn


têngah êsri lèr suwung ing wanci bangun
enjinge
kidul lampah kilèn suwung wetan kala-
pêngantèn


têngah êsri lèr pacak nulya Salasa
Wagene
têlu papat katêmu pitu kang bumi
lakune


kilèn lampah têngah pacak wetan pacak
sorene
kidul êsri lèr suwung gantya ing têngah
bincile


kidul lampah kilèn suwung kang lèr suwung
karone
têngah pacak wetan êsri nunulya 

 Salasa
Kliwone


têtiga lan wolu katêmu sawêlas
nêptune
aras tuding wastanya gya ingeceran
sorene


wetan lampah kidul suwung kilèn pacak
wêsine
kang lèr kalamomor ing têngah pan êsri
ênggone


lajêng têngah wêngi lèr suwung nèng kilèn
lampahe
wetan kalamomori têngah kala-
pangantèn


bangun enjing kilèn lampah têngah kala-
momore
têngah suwung lèr suwung kang kidul êsri
ênggone


nulya gantya ing dintên Rêbo Lêginya
wiwite
lima pitu katêmu rolas pan aras
kêmbange


kidul laku kilèn suwung kang lèr kala-
pangantèn
têngah suwung wetan sri gya bangun enjing
wancine


kidul laku kilèn suwung wetan kala-
momore
têngah pacak lèr suwung kadya asmara
danane


Asmaradana
ingkang kidul pacak wêsi
ingkang kilèn kalamomor
wus anêlas sadina pêpitu
lan pasarannèki
Côndragêni lingira
iku padha èngêtana


nadyan wus pintêr ngècèri
yèn atine tan tuwajoh
tanggung pangandêlnya
nora ampuh kalamudhêngnèki
dadya kodhêng tyasira
dene yèn ngandêl pitaya


salakunira asêkti
apan bisa nora katon
krana lakunira
dolan umur yèn sisip bilaèni
ati kurang pracaya
marang kalamudhêngira


ngèlmune wong mara bêngi
kalamudhêng iku tanggon
lawan rajamuka 


datan kantun ingkang sun karêmêni
pan iya derah rolas
tanggal pisan jaba mênang


kang jro apês jayanèki
tanggal ping ro jro kang jarot
kang nèng jaba rusak
tanggal têlu sami jayanèki
yèn rusak sami rusak
rahayu sami raharja


tanggal ping pat jayèng jawi
tanggal ping lima jayèng jro
tanggal ping nêm ramya
kaping pitu jaya kang nèng jawi
ping wolu jro kang jaya
tanggal kaping sanga ramya


ping sapuluh jayèng jawi
pin sawêlas jaya kang jro
kaping rolas ramya
ping tri wêlasipun kang jaya ing jawi
patbêlas jro kang jaya
tanggal ping limalas ramya


nêmbêlas kang jayèng jawi
pitulas kang jaya nèng jro
ping wolulas ramya
lajêngipun sangalas kang jawi
kalih dasa kang jro jaya
tanggal ping salikur ramya


dyi likur kang jayèng jawi
tiga likur kang jayèng jro
kawan likur ramya
lima likur kang jaya nèng jawi
nêmlikur jro kang jaya
tanggal pitu likur ramya


wolu likur jayèng jawi
songa likur kang jaya jro
tigang dasa ramya
lah wus puput pangetangirèki
kalamudhêng lan raja-
muka kanthine tan pisah


Kinanthi
ya ta ngawirya katêlu
minggu tan ana karsa ngling
tan jumbuh raosing driya
gèsèh tan condhong ing kapti
arsa muwus mêgah-mêgah
tan pati kasdu ing galih


Jèngrêsmi micarèng kalbu
kèngêtan wuwusirèki


ki tuwa ing padhangeyan
warga wastra dènira ngling
jarwane panitisastra
sarambut datan anilip


kayêktèn lêlèjêmipun
sadaya kang sami linggih
tan amethok kawistara
sêmune angincim-incim
muncêrêng lir kuncing mulat
ulat datan dèn sasabi


Jèngraga Kulawiryèku
kapagol pêgêl kang galih
lirike para durjana
tan ana wruh marang bêcik
cipta yèn nacak prakara
ing mêngko mriha ngalani


dadya sumuk netra rêngu
tan beda Kulawiryèki
kalêkête wus kadhadha
mapan ing tyas sêmu runtik
tinekatkên suranira
datan nêdya angoncati


marêngut tyasira rêngu
Nuripin tyasira sêdhih
mulat ing para durjana
gunêman pating barêsik
sinamur sambi sêretan
kang guyyan myang kang bêbincil


Nuripin ngêrês ing kalbu
pyang-pyangan tan duwe ati
kalangkung ajrih kumrengkang
rêp nguyuh tan wani mijil
kêmpunge makênêng lara
kabêlêt nguyuh tan sipi


mingkat-mingkot dènnya lungguh
murih-murih jroning ati
bilah uyuh iki apa
sabêne nora kadyèki
de tan warêg dene toya
kudu nguyuh bae iki


yèn nuju kasamur wuwus
Nuripin angègès lampit
galar winêngkang supaya
bisa nguyuh ing gènnèki
yèn kala tan ana mojar
ingampêt uyuhirèki


lamun gumêdêr gumuyu
gya nguyuh kumrowok pêsing
Ki Wirya nolih lon mojar
dudu wong setan 

 Nuripin
ambakna nguyuh gêndhila
mêngko ga nyikut ing mami


nora mêgêng mênêng nguyuh
kaparat edan Nuripin
sasore nguyuh ping sanga
kajaba kang tan wruh mami
sak môngsa dak tapuk sira
cocotmu jêbat anjondhil


Nuripin abêkah-bêkuh
jrih umatur dèn dukani
Jèngraga mèsêm tumingal
mring paman abêkis ririh
Ki Côndragêni lon mojar
mring awirya kèn aguling


kang ngaturan datan ayun
maksih sakeca alinggih
Côndragêni malih mojar
mring rowange durjanèki
lan lakuning naga dina
têlu iku ayya lali


dhingin kalamudhêngipun
ping ro rajamuka iki
katêlu lan naga dina
rujukna parênge bêcik
yèn wus padha bêcikira
tri prakara iku pêsthi


tan ana kuwatiripun
sasat mêthik wohing ranti
luputing guna sarana
penan pêdhêman piranti
tulak tumbal japa môntra
miwah sastrambinêdhati


naga dina lampahipun
wit ing dina Akat nênggih
iku marêp ngalor ngetan
yèn dina Sênèn marêng
marêb ngetan bênêr gyannya
kalamun Salasa ari


ngidul ngetan adhêpipun
lamun dina Rêbo nênggih
marêp ngidul bênêr gyannya
kalamun ing dina Kêmis
marêb ngidul ngilèn naga
yèn dina Jumuwahnèki


ngalor ngulon arêpipun
lamun dina Saptu nênggih
marêp ngalor bênêr gyannya
wus jangkêp naga winilis
poma-poma 

 sira padha
anggonên ing tri prakawis


lan malih prantining laku
kang kanggo wong dadi tindhih
dèn arani nujum jaya
apês unggule pakarti
sarat gawea pangarsa
sulih pacalèng pakarti


prang nadyan totohan iku
myang padu rêbut prakawis
kalamun dina Jumuwah
wong lêkêr wadananèki
andik tingaling dikdaya
anèng lor jayanenèki


kalahane wong kang mêsum
kidul pomahanirèki
yèn dina Saptu kang jaya
wong kang mêsum talup putih
nèng kidul pomahanira
kang kalah wong tipis rai


ingkang lèr pemahanipun
yèn dina Akat wong tipis
wadanane ingkang jaya
lor wetan pomahannèki
kalahane wong dhêdhamplak
lèr kilèn pomahannèki


yèn ing dina Sênènipun
wong dhêdhamplak kang jayèki
lor kulon pomahanira
wong ngrangkung kalahannèki
kidul kulon pomahannya
yèn dina Salasa nênggih


kang dikdaya wong kang ngrangkung
kidul kilèn gyanirèki
wong ngedhor pangawak Sêmar
puniku kalahannèki
kilèn lêrês wismanira
nulya dina Rêbonèki


wong ngedhor kang digdayèku
lor kulon pomahannèki
puniku ingkang ajaya
kalahane wong dêdêling
kidul wetan pomahannya
kalamun ing dina Kêmis


wong kang dêdêling arurus
kang digdaya ing pakarti
kidul wetan pomahannya
wong lêkêr kalahannèki
lor bênêr pomahannya 


lan ana kanthine malih


ing dina Jumuwah wau
wong kang lêkêr ulat andik
digdayane akanthia
wong ngedhor pangawak nyêmari
iku kang anjujung jaya
prayoga kinarya kanthi


kalamun ing dina Saptu
wong kang mêsum talup lutih
kang digdaya akanthia
wong kang lurus adêdêling
dadya panjujunging jaya
salamêt ginawe kanthi


yèn ing dina Akatipun
wong tipis wadananèki
digdayane akanthia
wong lêkêr tingale andik
yèku kang anjujung jaya
santosa dènira kanthi


yèn ing dina Sênènipun
wong ingkang dhêdhamplak nênggih
digdayane akanthia
wong kang talup lutih-lutih
prakosa anjujung jaya
prayogane kang pinasthi


yèn dina Salasanipun
wong kang ngrangkung kang linuwih
digdayane akanthia
wong kang wadanane tipis
kang mawa anjujung jaya
rahayu kalawan kanthi


yèn ing dina Rêbonipun
wong ngedhor pawak sêmari
digdayane akanthia
wong dhêdhamplak kang pinilih
sayêkti anjujung jaya
tan larang kinarya kanthi


yèn ing dina Kêmisipun
wong lurus ingkang dêdêling
ayya pisah akanthia
wong ingkang ngrangkung puniki
saèstu anjujung jaya
sarate ingkang kinanthi


tamat kang nujum jayèku
lakune wong dadi tindhih
yèku lamun sira padha
ngrèh wong akèh ing karywèki
tan kêna ra amiliha
wong anom ingkang nujoni


Sinom
Côndragêni malih mojar
pituhunên iku bêcik
yèn laku gêdhe kewala 


nujum jaya ayya lali
dene yèn laku cilik
tri kae mau wus cukup
kalamudhêng lan raja-
muka naga dina iki
tan kawatir yèn sira tumêmên nganggya


saur manuk pra jurjana
inggih kadospundi malih
kalamun tan mituhua
ing ngèlmi ingkang pinusthi
suprih lujênge kardi
wong sampun dèn tohi umur
yèn datan ngimanêna
angangkah wilujêngnèki
datan gadhah umur pamèr mung padinan


ginuyu rowange samya
Ki Lutungmènglèng guyoni
yèn mojar Si Kêthèk Mingkar
aguyokake wong linggih
paribasan wong angling
bisa mati kaping pitu
rinampok tinugêla
apan bisa gêsang malih
iku priye apora umur pameran


patine umur padinan
umur pamèr gêsang malih
mara ta yèku rasakna
kèhing wong ana kang sêkti
Kêthèkmingkar nauri
e lah ya iku ta êmbuh
mung ngrungu ing pocapan
kang mati bisa rip malih
aji pôncasona mawa bisa gêsang


pèkne mangkonone ingwang
maune iya wus ngaji
jaya aji pôncasona
pan akèh majani mami
kalasa bantal abrit
lan lawon sakêbar urup
myang jambe suruh pisang
tindhihe wutuh rong anggris
kang amurugi gagang aking ing mênggah


wus cakêp padha sadhela
nanging lakune ngluwihi
ambok arang wong kaduga
mutih patang puluh ari
pati gêni sapta ri
sartane karo ambisu
malêbu ing kuburan
garowong kang dèn ênggoni
datan mêtu yèn tan wus ing pitung dina


ngong lakoni tapanira


durung tutug wangênnèki
kasêlak ngosok anyuthak
sun angkati wali-wali
lawas-lawasing sasi
ambungkah betal tan tutug
kongsi saprene iya
nora tutug gonku mutih
durung ngandêl tyas ngong aji pôncasona


ginuyu mring sakancanya
latah Lutungmènglèng angling
bênêr lèhmu tan pitaya
tapamu nora dumugi
kabèh kadya sirèki
ngaji pôncasona iku
nanging arang kang kuwat
yèn kuwat pasthi sayêgti
Mêrakjamprong gumugu sumambung mojar


lèhira angaji pônca-
sona mring Ki Gagangaking
mring uloning bubuk ika
ing mênggah ancala cilik
Lutungmènglèng nauri
lan Kêthèkmikar sumaur
inggih môngsa wontêna
Ki Gagangaking kêkalih
namung ngriku Ki Gagangaking ing mênggah


lèhmu ngaji pôncasona
têka seje lawan mami
tapanipun yèn manira
turu patang puluh ari
sadina lan sawêngi
apan tangi kaping pitu
apan mangan kaleyang
wuda tan anganggo jarit
iya sarta ambisu yèn dhaham batal


mangkono yèn mungguh ingwang
gyan ingong ngaji duk nguni
Ki Limut ing Panarukan
ing sêpi dhas wukir cilik
akèh ingkang guroni
wong Bali Madura mriku
samawana wong Jawa
kang samya olèh kasêktin
akèh bae kang katrima jayanira


mara priye ucapêna
ajimu pôncasonèki
yèn gèsèh kalawan ingwang
wuruke Ki Gagangaking
Lutungmènglèng ling lirih
mathêngthêng ngapalkên ngèlmu
ajiku pôncasona
ana wiyat jroning bumi
surya murup ing bantala buma sapta


anêlahi

sabuwana
raina tan kêna wêngi
urip datan kêna pêjah
sun pangawag jagat iki
amiti nora mati
tlêncêng gêni tanpa kukum
clêng culêng clêng culêngan
kasôngga ibu pratiwi
tangi dhewe urip dhewe anèng jagat


musthika lananging jaya
jayane Rawana Aji
hêm aku si pôncasona
ratuning nyawa sakalir
Mêrakjamprong ngèsêmi
sarya lon dènira muwus
apa mung sakêndhaga
tan ana lanjare malih
Lutungmènglèng ngling inggih mung sakêndhaga


Kêthèkmingkar nambung sabda
kakang Mrakjamprong dospundi
aji dika pôncasona
Mrakjamprong nauri aris
dene ing aji mami
pan mangkene êmèlipun
sang aji abitana
makutha raja sinêgti
jatimaya mrup sacakraning gilingan


manêjud jatining Suksma
Suksma wasesa sajati
Suksma jatining manungsa
yèng sun badaning Suksma di
tan ana angloroni
mung ingsun ratuning umur
urip tan kêna pêjah
langgêng uripku pribadi
risik putih tangia mulya wisesa


sun sang aji abisana
sabwana tan ana urip
hêm hêm turaba turaba
pan sarwi anatab bumi
tan ambêkan kaping tri
jroning gawe nora idu
kang samya gunêm jaya
badhêdhêk tan ana ering
ngiras umbak kaprawiraning durjana


Côndragêni mèsêm mojar
sarwi nyêrèt turon miring
liyangan bêkukan bantal
pacitane rujak ati
mara ing kono bêcik
padha ngapalêna ngèlmu
ngiras pêpagêr awak
ing wêngi ngapalkên aji
katambêlan kêmayan sêsirêp jaya


dadya tan ana rêringa
dènira ngapalkên aji 


Ki Kuwukmingkar rêrasan
kalawan Ki Kêndhilwêsi
priye kang Kêndhilwêsi
sêsirêpmu ingkang ampuh
nauri êh êh iya
mangkene sêsirêp mami
Si Jêgot karubuhan gunung prakêmpa


mati dhase rip buntutnya
wong sakêthi padha mati
wong salêgsa padha wuta
wong sèwu turu kêpati
pan ora tangi-tangi
yèn sun tan nangèkkên iku
nulya sawur kêmaya
yèn sawur tan tibèng siti
pasthi tan ana nglêsêt kang duwe omah


sira priye sirêpira
Ki Kawuknasak nauri
ajiku si meganônda
têdhuh dhipêt kapuluti
nagapasa tan osik
jublêg mênêng kaya watu
hêm wuta wuta wuta
cat cat bêk satêngah mati
aja obah molah bacèt ana ula


nulya asawur kêmaya
anjêthèt gêdhèg sawiji
yèn adhêm gêdhège tôndha
kang duwe omah lir mati
kèh nglinge durjanèki
kang samya ngapalkên ngèlmu
jêjapa jaya-jaya
kadikdayan ing kasêktin
jurudêmung bèbèr jaya


Jurudêmung
Ki Cèlèngbèlèk lon mojar
dospundi kang Dhadhungawuk
Lêmbusakilan puniku
êmèle Lêmbusakilan
nauri mangkene yèn sun
ajiku Lêmbusakilan
nèng jroning wayangan ingsun


braja mara magak-magak
mêdhak puwêr dadi banyu
sun wruh ing jêjêlahmu
hêm aku Si Teyongmaya
anjêjak têmah ping têlu
mêgêng napas tan kumêdhap
makatên wuruking guru


lan dika punapa beda
nauri Ki Dhadhungawuk
yèn kula niki mèlipun
jiku Si Lêmbusakilan
tanpa kadang

braja kadung
liwang-liwung dhat clêng gêmplang
tanpa lawang sapda ayu


ayu-ayu tanpa kara
kara hêm aku Si Badhur
nylênthik panuduh ping têlu
sumambung Ki Bêncelidhah
yèn kula datan kadyèku
ajiku si bandungbônda-
wasa lênga bima cupu


pa hêm hêm aku Si Jongkot
anaking jangêt katêlu
gumêtêr sun Sapulêbu
braja pupak tanpa sesa
lêbur sumyur dadi banyu
ajaling banyu turaban
aturan sat agalêpung


pan sarwi amêrês tangan
ingusapakên ing ikud
datan ambêkan ping têlu
sumrêwo Ki Watukura
yèn mangkene ajiku
sabadhor blabak antolan
mêndat kiwul braja kêthul


kampal kampul ora têka
klewa-klewa hêm ya aku
Si Tênggês sarwi aidu
ping tri ing èpèk-èpèknya
dèn usapakên ing bau
Ki Sômbangèrèng ris mojar
yèn pamêpêsane bayu


sun matêk jiku si macan
binarong ingiring aku
sang kala ari ngarêpku
pinayungan kalacakra
kang adulu marang aku
pêcat biyas lêsu lupa
limprêk-limprêk tanpa bayu


hêh tanpa bayu si jabang
Ki Kalakêthêg amuwus
niki krosan kuwat junjung
pênthung ruyung sandhung pucang
rêrèncèk sarasah kayu
aking ampang têka ampang
hêm aku Si Kalarêngu


Ki Gêmblangserang ris mojar
iki lêlamporan aku
pêpacêl kêsi balitung
tangkêbing gapura mênga
mênga sêka ing ujarku
rontok rantas anarantas
bêdrèg ègrèk kancing runtuh


tanpa iwêr kupat luwar
luwar saking

pangidhêpku
Ki Prêtiyuyu amuwus
gêgambènku wêlut pêthak
iki êmèle ajiku
wêlut putih winadhahan
ing godhong lumbu alunyu


cot pêrosot bêsot uyah
kinubahi banyu luyut
lupud hêm aku Si Jungud
sumambung Ki Gagaksetra
kang sun pêputhi ismuku
pan iya amung limunan
wewe bang ngêba-ngêbani aku


angaup ing kayu muna
muni anglêla mun-amun
ilang blas hêm ya ku samun
Ki Tambakladhu angucab
mung Brajamusthi èsmuku
gêmpurkên barang tinêbak
tangan lir gandhèn lan alu


mangkene êmèle kang jaya
tirab-tirab ing dhadhaku
pukul wêsi pèk-èpèkku
kêmpêlaku watu buta
kaya gêrah suwaraku
hêh hêh hah aku si braja-
musthi ngras tangan ping têlu


Macangaèng nambung sabda
mung pangidhêpan pan agêmku
mangkene êmèle èsmu
ajiku suraking kala
angoyak jagat gumulung
gonjit sêbat sapta idhêp
kèdhêp marang sabawaku


mojar Ki Brajalamatan
pan agêman ngong èsmu
pan mangkene êmèlipun
ajiku Kidangkancana
amakutha mala mancur
arikat pan kadi kilad
kêsit lir thathit hêm aku


Si Kidangkancana mulya
Ki Sandhangrowang amuwus
yèn aku iki ajiku
si dhaliputih anyampar
paran lêpas majat cancud
trincing cingcing tinjomaya
dhat clêng dhat clêng dhat clêng dhat cut


mancêlut gêlis tumêka
ngusap dlamakan ping têlu
Ki Branjangkawat amuwus 


èsmu gêgambèn manira
tan kaya pangirup kalbu
ajiku si setankobêr
sun panahkên gunung jugrug


sun panahkên langit bêdhah
sun panahkên bumi amblung
sun panahkên ing alas gung
liwang-liwung sirna gêmpang
sun panahkên mêndhung larut
sun panahkên sagara sat
sun panah atine si anu


picak mati kapisanan
pêthot thêl gigal atimu
kerup kakukup kairub
kodhêng dhêglêng tanpa ngucap
pangucapmu amung ayo
iya ayo ayo iya
iya yo cub endhal dhul


Ki Berangkècèr angucap
yèn sun mangkene èsmuku
ajiku setan waringut
kêri grisi gêrahuyang
srita-sritu kudu milu
mring aku pasrah dandanan
wêsing kono amêgatruh


Mêgatruh
pra ngawirya katri tyasnya sangêt rikuh
diksurane durjanèki
sêmu langar langguk-langguk
ambên umbak abadhidhig
sapolah tingkahe rusoh


Jayèngraga jroning tyas kalangkung rêngu
ewa myat ing durjanèki
Kulawirya mingut-mingut
mring sakèhing durjanèki
yèn kinawitana awon


tan talangke wus rinukti jroning kalbu
datan nêdya angoncati
mung nganti bêbukanipun
Nuripin dhêkêd nèng wuri
turu ngantuk maksih lunggoh


asênggoran Nuripin acêklak-cêkluk
anjêgluk sarira wingking
Ki Wirya nolèh amuwus
hus setan alas Nuripin
têka bisane angorok


sasuwene bijig gigir jêglak-jêgluk 


gêndhila bangêt si baring
tita têmên ora patut
wus tan bisa ngampêt arip
kudu tisna ing cêciplos


Ki Nuripin agalêrêg sêgu matur
inggih punika dospundi
kewala kêdah angantuk
ragi sangêt kaos sakit
tan bêtah kula ajagong


apuntên dalêm kiyai nuwun maklum
Ki Kulawirya ambêkis
dhasar rada edan taun
ambêkan ngêmpus Nuripin
sêdhih atine ngêndharok


dadya gêring ngênês kêthêr manahipun
myat sacarane dur juti
samar tyase kêpyur-kêpyur
tan duwe ati samênir
mulês wêtênge karaos


pulilitan mêkênêng kêkêmpungipun
kabêlêt nguyuh angising
Ki Nuripin angling kalbu
lah kapriye mono iki
tan mênêng kabêlêt nguyoh


lak kabêlêt ngising amulês wêtêngku
yèn mêtua aku wêdi
lamun tan mêtu pakewuh
bangêt têmên sira tai
lawan uyoh gawe rikoh


datan kêna ingampêt dènira murus
krêngkèt Nuripin ngising
kasamur gêdêring wuwus
sruwal bêbêde cinincing
ngêbrog ngompol kambi lunggoh


pra durjana tingkahe sangsaya grêgut
gêguyon myang abêbisik
kang èbèr-èbèran ngèlmu
ana ingkang lèngsèr mijil
ting kalêsik bisik ngomong


Dhandhangwiring mojar mangkene èsmuku
ajiku si sêmarkuning
akuncung kancana murup
nalêcêr sundhul wiyati
cahyaku maya mancorong


angênguwung ngilat thathit ing kêdhèpku
sun linggih têngahing bumi


sakèhing wong kang andulu
maring aku gêdhe cilik
tuwa anom lanang wadon


têka wêlas asih dulu sariraku
watêke salamêt bêcik
sanadyan wus tinalikung
kongsia arêp pinatin
dumadakan wêlas tumon


kadho-kadho têmahan wurung linampus
nauri Ki Lalêrwilis
kula rumaos tan luhung
sapikantuk balung pêking
èsmu ngong bunglon rêraton


gleca-glece seja rupa sun amulut
paningale rare pidhir
pilong pangling marang aku
nora nyana nora dimpi
pan ingsun ora kêtanggoh


watêkipun nyalong nyêlêr ngutil jipuk
gêgabro ngapus-apusi
lamun lumayu binuru
nalimpêt katêmu pangling
tan ana ngarani ingong


Lalêrmêngêng lah ajiku bilah bilu
ngampêlu kaya wong ngimpi
wong sajaman padha blilu
aku dhewe kang mintêri
kabèh dhêglêng dhêlok-dhêlok


lêngêr-lêngêr nora dhênglêr sak karêpmu
rêp-sirêp tan ana wani
ya aku si bila-bilu
ablilu sakèhing janmi
niku yèn kula mocung wong


Pocung
pamrihipun lamun katrima lêstantun
sakathahing janma
samya kadya rare alit
dèn bêlajodana rinêbuta gampang


Bêncewatu mojar ah dene sirèku
biyèn kae apa
diblêdig akêmpis-kêmpis
lèhmu apa ginêbugan ing ngakathah


gêr ginuyu samya

rowangira lungguh
Lalêrmêngêng mojar
dandanan wong mono lagi
kêna ing cilaka dumadakan candhak


kaya iku Sang Prêtibèyès puniku
anayap kacandhak
mèh macathod dèn gêbugi
nyêlêr sruwal amoh pineme ing latar


kèh kang buru ana wong rongpuluh langkung
gumêdêr angoyak
saplayune dèn cêgati
ya bah pira wong saji binut ing kathah


guyu-ginuyu gar gêr lir ngabên sawung
wa pra ngawirya
sangsayewa jroning galih
Ki Nuripin ngampêt guyu kacêmutan


mèsêm muwus Côndragêni nanging iku
yèn mêntas kacandhak
nuli sun nêmu sêmbulih
sakadare olèh gawe jinurungan


iya êmbuh kang mawa samarganipun
têka sinung gampang
katrima sasolahnèki
Prêtibèyès jêngèngèk mathêngthêng kôndha


dhasar sèstu lir wuwuse kyai niku
wong sawuse tiwas
dumadakan awak mami
mring padesan anuju wismaning dêmang


nuju suwung ngêblak mênga lawangipun
satugêl tan ana
janma kang tunggu wismèki
dêmang jlêg krêngkèt tan anèng jro umah


mlêbu mêtu manira kongsi ping têlu
tita tan na janma
kèh prabot jarik sumampir
ngong rayuti sasênêng kumèt dandanan


ambarêngkut kongsi mèh tan kêlar manggul
kèhe lèh manira
liwat ing latar lêstari
têtanggane siji tan ana uninga


nambung wuwus Ki Lalêrmêngêng ya iku
kêna ujarira
tan beda kalawan mami
sauwise katiwasan awak ingwang


nuli untung nora mênêng-mênêng nyandhung
bêgja kaslamêtan
lir jumput duwèk 

 pribadi
pra durjana dènira kôndha-kinôndha


wancinipun lingsir dalu gagad bangun
nglaras kang larasan
sawusing pating burisik
angunusi lar lêr mêtu maring jaba


rêmbagipun angêprês têtamunipun
kang mrabot pêndhok mas
ingincim kang dadi melik
myang gindhongan ngêdhukur sinandhing lênggah


pan sinêngguh isi kèh pangajinipun
wong dagang ètèran
nyamur laku ngaku santri
pan sasore rinêmbug maksih drigonjang


kang tan rêmbug nanging kèh kang sami rêmbug
anukup dhayohnya
prabote kang dèk meliki
kang wus anèng jaba akukuk braokan


kang alungguh ngaruh-aruhi ambêkuh
ih cangkême padha
ting barêngok si kêpandhil
ana apa kae cacode dèn umbar


ana muwus ye wong akèh mono iku
jêr sênênge dhawak
anggugu cangkêm pribadi
layak tanggung turu mulane braokan


pan gumuyu Ki Côndragêni amuwus
marang tamunira
wali-wali kèn aguling
saur pêksi wus samya akatanggungan


kang alungguh kêjepan dadining rêmbug
tumuntên ing karya
Côndragêni angèsêmi
sih sinambi nyrèt lêliyangang bantal


ing jaba sru dènira ambarung umyung
lir angitêr sima
sauran pating jarêlih
têmbing kilèn kidul êlèr miwah wetan


ngawirya wus graita badhe tinungkup
tan wurung blarudan
Jèngrêsmi anênggak budi
mapanakên plêng cêngêng sapalungguhan


tyas sumungku cipta rahayuning

laku
muga kinuwatna
ing coba pôncabayaning
durjana kang sêdya mrih cidra milaya


ya ta wau durjana kang sami lungguh
Ki Brajalamatan
Brajalintang Kêndhilwêsi
Ki Sêndhangsad Kêndhanggumulung Jarangan


Tambakdhadhu Kêmblangserang Dhadhungawuk
miwah Gagaksetra
Kuwuknasak Lutungmènglèng
Gêrènggèntèng Sômbangèrèng Sandhangrowang


namung kantun wong limalas kang alungguh
nêmbêlas Ki Côndra-
gêni binggol dujarnèki
Ki Brajalamatan muwus paliringan


alas grubul kaèjêge wona sêpuh
bok padha binubak
lothung yèn ana mingsrine
Côndragêni wus wruh lèjême kêjepan


tangi lungguh dènira nyêrèt asaguh
mung kari sacupak
sinêrèt plês diyan mati
Brajalintang tanggap wêwangsitanira


santak muwus marang ing têtamunipun
bagus punapaa
tan purun ngaturan guling
kadipundi têgêse tan purun nendra


botên ngingus mring sami jagongan lungguh
myang kang duwe wisma
kèh wuwus tan dèn praduli
Jayèngrêsmi alon anauri sabda


nêdha maklum saking ngong rêmên angrungu
kang rêrasan jaya
Brajalintang angling malih
lah baguse kang angagêm rôngka ladrang


langkung luhung kalêrêsan kêndhitipun
kêncêng lir sinipat
lim dalêm kula ningali
Kulawirya asêngak nauri ujar


e lah niku botên suka yèn dinulu
anèng saba paran
tur winêling datan kêni
wontên tiyang sawiji ngupaya duran


longanipun ginagapan paculipun
gêgubrasan tinja
lan uyuh bangêring kêcing
priye kiye o ah rusuh pan kisanak


sarwi dulu diniyanan pacul 

 gluprut
wah cacing têtiga
kang duwe akidih girik
pandirangang undure kang dumuk tinja


Durma
asru mojar sira Ki Brajalamatan
jawakne dika niki
ladak ngagak-agak
mênêng-mênêng manyunyang
wontên lungan dèn isingi
mung tata dika
tan kongang mêtu ngising


Brajalintang sumambung lah ulungêna
kêrismu dèn agêlis
kalêbu nglarangan
gawe sawênang-wênang
tingkahmu kaya dipati
ing Pranaraga
ngising akon nadhahi


lah bok sisan binalangakên maring wang
Ki Sandhangrowang angling
dhasare gandhila
tingkah edan-edanan
Gêmblangserang ngling bok uwis
sêdhêng rinêncak
hyah pira wong tri glintir


Sômbangèrèng wus payo dha dhinedhelan
sumabung Kêndhilwêsi
wong kaparad edan
angina tyang kathah
lah wis payo dèn dhêploki
ih tai jêjêlna
mring cocote kang balêndhing


sru bramantya Ki Wuragil Kulawirya
mojar mawinga wêngis
e dubilah setan
alit tumêkèng wayah
durung tau dèn abani
sawiyah-wiyah
ayonana wak mami


tan kongsi sun tibani krisku si rôndha
dak tangan bae dhisik
sigra pra durjana
ambyuk parêng narajang
ting sarêdhèt ngunus kêris
Ki Kulawirya
Jèngraga Jayèngrêsmi


sarêng ngadêg gya rinêmpak pinarjaya
Kulawirya Jèngragi
kinarubut kathah
sinudukan tan pasah
kang mêdhang ngalewang nitir
sakèhing braja
tan ana kang nêdhasi


ting barêkuh rukêt rupêg drêg-udrêgan
braja kacangan tangkis
tambuh mungsuh rowang
rok caruk-cinarukan 


samya rowange pribadi
ana kêdhotan
kang gonyèh gubras gêtih


durjana kèh ing jawi mirsa kêrêngan
parêng surak gora tri
mangrik barêkikan
gantya ngêbyuk mara
mangsuk jêjêl rêbut dhingin
datanpa rungyan
wor panjriting pawèstri


Ki Nuripin arsa lumayu tan bisa
gupuh gludhêngi tai
amblusuk ing lungan
wêdi yèn kapêdhang
gragapan ngrukêpi cacing
amêgab-mêgap
kaplêsêk uyuh tai


pra durjana agidrah ulêng-ulêngan
jogan bêk dening janmi
myang ambèn kèdêkan
ting grêjêk wong kathah
dalika tugêl dèn ciki
pêdhot antolnya
anindhihi Nuripin


bêngak-bêngok kaidêgan ing wong kathah
Nuripin tan bisa sik
jêrat-jêrit sambat
dhuh kula bêndara
sangsaya ramene jurit
granggang talêmpak
pênthung tawok suligi


ting carêngkling katangkis sami gêgaman
carok rok silih ukih
ambacuk bat-bêtan
tan ana kang tumama
malèsèt liyaning pring
balik rowangnya
priyôngga kèh kang kanin


Jayèngraga raosing prang tan rêkasa
lir sinawuran sari
tumamèng ing ôngga
tan pae ingkang paman
raosing sarira kadi
grayanging rôndha
kalane dèn gablogi


Jayèngrêsmi lan kang rayi Jayèngraga
ngeca-eca tan osik
jumênêng kewala
namung Ki Kulawirya
anggrêgut nêngkah tan wigih
pan ora karsa
narik kêrisirèki


kewala mung tumandang kalawan asta
kang tinêpak jungkêlit
pisêg irungira
kang dinugang macicil mlumah
wênèh kang

ginêjil mlirik
tan ana tahan
katiban asta ting brêkik


pra durjana akathah kang katiwasan
cangkêm gêgubras gêtih
gogrok untunira
myang pêcah matanira
kèh kang kalêlêr tan eling
barkat wong kathah
gantya parêng ngêbyuki


angrarêjêng tan sêlan dènnya marjaya
Kulawirya tan gingsir
rinêbut ing kathah
ngiringan wingking ngarsa
myang Jèngrêsmi Jayèngragi
angeca-eca
rinampok kèhing janmi


Kulawirya kurdhanya anglir andaka
angrampêt tumbak kêris
granggang pêdhang klewang
berang myang arit bapang
pêpênthung lawan suligi
lir êmpyak kinêprak
kèh gigal tibèng siti


pra durjana tan tahan linawan tangan
tinapuk dhinupak glindhing
lan tinatap cagak
binithi tênggok nuntak
bau sêmpal kiwir-kiwir
irungnya timpal
wênèh kupingnya pêthil


giris giras lumayu asalang tunjang
tan kongsi mêdal kori
gêdhèg brol kajêjak
rêbah gêdhasok kathah
syarane gumrêdêg atri
lir mingsa ginusah
Dhadhungawuk kang giring


sirna larut sakèhing para durjana
samya lumayu gêndring
kang ambrug rumangkang
rêngkêng-rêngkêng lumajar
pêthut binggol ting palêncing
gusis sar-saran
siji tan ana kèri


Ki Wuragil Kulawirya sih gambira
balia sira baring
eman kakokira
jadhuk-jadhuk durjana
yèn nyêrèt pating palirik
liyangan bantal
tan sêmbada sidhangling


Ki Nuripin agruguh anèng jro lungan
dhuh bandara kami
lah kula bêndara
nuwun 

 tulung kawula
gêgêr gèpèng ngambung tai
kaidak-idak
ing wong kathah wak mami


Jayèngrêsmi Jayèngraga Kulawirya
kagyat dènnya mirsani
sambate santrinya
Nuripun biyung-biyang
Kulawirya gya mring jawi
tinon tan ana
mirêng nèng jro wismèki


malbèng wisma angling nèng ngêndi gonira
santri matur nèng ngriki
sigra Kulawirya
muruki ing gènira
nèng longan santri Nuripin
nulya ingingkap
ambène kang nindhihi


wus kabênggang Nuripin tan bisa ngrengkang
tinarik kinèn tangi
Nuripin sêsambat
ingkang alon kewala
kawula tan bisa tangi
langkung sakitnya
samya gupuh nulungi


wus mangkana ing wancinya gagat enjang
Jèngrêsmi ngandika ris
kadipundi paman
punapa lajêng lampah
punapa rèrèh ngêntosi
kang darbe wisma
Ki Kulawirya angling


môngsabarong kawula anut kewala
Jèngraga matur aris
yèn parêng panduka
luhung lajêng kiwala
pan wus luwaring prakawis
tanpa damêlnya
akèndêl anèng ngriki


Jayèngrêsmi ngandika ya bênêr sira
payo mangkat tumuli
lah ta priye sira
Nuripin apa bisa
lumaku mangkat saiki
alon turira
lir pêksi sarkara ris


Ki Nuripin mangkrêt gulunèki
umatur nuwun lah inggih mokal
lamun makatên artine
ngêlak botên kadyèku
kang kapanggih pintên prakawis
Ki Kulawirya latah
êmbuh jarmu iku
dhasar wong wus sira jarag
cacokormu koukur lan rai mami
nora idhêp ing tata

sarwi binalang bubulirèki
Ki Nuripun anjêlèh kumrengkang
bilah bangêtên kethole
ngalih gon dènnya lungguh
gêrêng ngêsês barêbês mili
Ki Wirya latah-latah
yo modar karêpmu
tambane wong calangkrakan
jêr bêbadhog durèn ora nganggo eling
kan punggene dèn untal

Jayèngrêsmi mèsêm ngandika ris
iya talah Nuripin ta sira
nèng paran repot sikile
mêsakakên sirèku
apa ingkang kinarya jampi
Jayèngraga lingira
bok Kirman pangulu
kinojahan Jamil Jamal
biyèn kae apa nora wus mangrêti
tambaning bubul bêlak

matur inggih kèngêtan kang jampi
Ki Kulawirya gumuyu mojar
tômba bubul mono kae
nora kaya baluluk
dèn bênêma kang panas nuli
pinidak nèng bubulnya
dèn kongsi asêru
yèn tan kadyeka wêsi bang
linodokkên Ki Nuripin kirik-kirik
malêrug garundêlan

kang sarwa anglarani dènnya ngling
sok nora têpa-têpèng sarira
dumèh yèn dudu dhèwèke
Jayèngrêsmi lon muwus
wawi paman lahor wus akir
anulya samya salat
antara bakda wus
umangkad dènnya lêlampah
ngidul ngetan lon tumuruna dening
nganti Nuripin randhat

dadya nanggung kongsi asar akir
arendhonan praptèng Selalawang
kampir ing dhusun Têgarèn
anon sêndhang ing ngriku
samya siram mèt toyastuti
asalat wêtu ngasar
jênak dènnya kasut
sawusira bakda salat
Jayèngrêsmi ngling lah Nuripin sirèki
nêmbunga panginêpan

marang ing desa kono dèn aglis
jêg rada desa agêdhe mana
kang liningan mentar age
kadhingklangan lumaku
praptèng desa panggih patinggi
anutur mulabuka
naradana nglangut
sarwi nêmbung pasipêngan
anauri ki patinggi lah ya bêcik
Ki Nuripin wangsul agya

kêcincagan tan rikat lumaris
praptèng ngarsa anèng Selalawang
umatur ring bandarane
katur ing sadayanipun
Kulawirya ngling hèh Nuripin
sun dulu lakunira
krêp mandhêg tumukul
lir têmu lawan bandara
sapa nakoni sira anèng margi
lèhmu andhadhog gêpah

acedhokan sêmbahmu Nuripin
satêmêne bae balokoa
atiku bangêt kagète
sing kosêmbah dhèk mau
kae sapa mau Nuripin
umatur gurawelan
gèn kula lumaku
tan wontêna punapa-punapa
saking sakit botên dhodhak-dhadhok mami
winastan nêbah-nêmbah

botên nyêbah kêlah-kêlih
tiyang dheprok sring kagriyul krakal
myang kacêngklok ing drêjêge
lir gograg raosipun
dêlah mangke raosipun taksih asakit
Ki Wirya wuwusira
dhasar tukang umuk
kapan lèhmu tau gograg
ting palêsat balung kajaba wong mati
lawas gugrag balungnya

bijih waras-wiris amaringis
ngemba gugrag durung tau gugrag
Nuripin mlerok lirike
êh e sampeyan niku
tiyang matur dipun miciki
punapa botên giha
limrah wong amuwus
Ki Wirya hus mênênga
dadak crèwèt lir mrakara kêbo sapi
mau priye dinuta

matur ya talah ngewuhkên ati
ngêsas-ngêsês ngrasakkên lara
Ki Wirya ngling lo edane
êndang dèn plaur bubul
matur mring wang asêlang-sêling
uga bubul rinêpa
gya calathu mring sun
matur hêm inggih sumôngga
Jayèngrêsmi ngandika priye Nuripin
apa lèh panginêpan

matur angsal wismaning patinggi
nêmbung nukêri ing pasipêngan
patinggi sumôngga ture
ingaturan umangsuk
maring dhusun paduka aglis
Jèngrêsmi aris nabda
paran tan mring kaum
kang prayoga langgarira
Ki Nuripin umatur amba tan mèksi
duka dalêm ing têngah

ya wus payo yèn kasusu mahrip
gya lumampah marang padhusunan
tan dangu praptèng Têgarèn
pangguh lan kang tinêmbung
sira budhêl binggol wawêri
brêngos capang rinênggah
nyakunthêng lir sungu
ngancarani ingkang prapta
Jayèngrêsmi samya atumama maring
tan 

pati ginêpahanmaksih sabêne gêlarannèki
ki patinggi nambramèng pambagya
sami wilujêng baguse
ing pundi wismèng pungkur
sapa sintên sinambat wangi
Jèngrêsmi ris anapda
inggih paman tèngsun
santri tirakat balaka
ran manira karanane bagus santri
asli ing Witên sowan

kang puniki ri kula Jèngragi
kang satunggil paman Kulawirya
katri kawlas hyun marangke
wangsul paman kang mungguh
sapa sintên pêparab nami
nauri kang liningan
inggih manira gus
tanya ing pêparap ingwang
Côndragêni kados tan wontên kêkalih
saluwaking bang wetan

kang misesèng marga wana wukir
myang sajroning wêngi kaèdêgan
ing Côndragêni Têgarèn
margèng hyurbuk puniku
gawatipun ngong ingkang kardi
inggih dhugdhèng manira
sablakaning wuwus
tan wontên purun lumampah
kathah kêdhik ngong gêpuk sun palècèti
mawur giris sar-saran

Jayèngrêsmi linging driya
ya talah cobaning Suksma
ingkang nêkani maring wang
muga kinuwatna coba
sarta rahayu nèng marga
luputa ing pôncaboya
jawane kalaloh lampah
têmah nalasah ing manah

wasana aris ngandika
jaman punapa wontêna
langgar tuwin pakauman
Côndragêni wuwusira
ing ngriki pan botên tahan
amawi kahan kauman
wong sumuci-suci dhawak
wong kabèh klêbu naraka

akudhewe munggah syarga
klakuane nglêbur sêga
mring bras pari kadi ama
sor glathik pêking nèng sawah
jalukan nora wewehan
sukan doyan adêlapan
tan nyudèkkên tekadira
santri sintru kênèng lara

lir kuwuk nglêburi ayam
mèsêm kang para ngawirya
samya sumêlanging driya
tan prayogèng pasipêngan
mangkana kèmênganing tyas
dènnyarsa wêktu salat
sung wuwus mêdal ing jaba
ingigihan sigra mêdal

Nuripin nambut lantingan
têtiga kang kêbak-kêbak
cinangking binêkta mêdal
marang ing kêbon kasimpar
alêlèmèk roning pisang
pra ngawirya samya kadas
anuruh anèng wantingan
wusing kadas lajêng kamat

rêbat prêlu wêktunira
aririh dènira salat
bakda mahribira pragat
wusing sunat wabin bengat
akasut padonganira
wus purna angakat isa
antara patang rêkangat
bakda salat myang witirnya

sawusnya salire purna
Jayèngrêsmi lon ngandika
bêbisik marang kang paman
puniki paman kalampah
sakêdhik ragi kaplanggrang
anèng wismaning durjana
pandugi kula sadaya
sadhusun sami dur-duran

kang paman nauri sabda
ora taha sathithika
dhasar kalarob balaka
kapriye kono anak mas
Jayèngraga karêpira
matur sumôngga kewala
Nuripin matur rênggosan
lamun pinarêng ing karsa

suwawi wangsul kewala
tirakat nèng Selalawang
nèng ngriki tyas tan sakeca
kawula botên anyana
Ki Wirya ngling hus mênênga
sira nglêbokkên loropan
lamun wismaning durjana
marma nèng kene kasasar

margane têka ing sira
manira ngalih inêpan
sira kariya priyôngga
nèng kene dimène sira
dèn pênthungi wong sadesa
Nuripin maras tyasira
Jayèngrêsmi ris ngandika
punika man Kulawirya

ing lampah lamun wangsula
sangsaya botên prayoga
dadya gagaping durjana
samya pinupus kewala
tinekatakên ing driya
ganjaraning Hyang dhumawah
adhapur coba rêncana
pêparinging Hyang Mahmulya

amanggiha wirya papa
wirang lamun suminggaha
wus sukur suka pirêna
nadhahi ganjaraning Hyang
sawawi wangsul ing wisma
kadangon anèng ing jaba
yèn sêlak ginraitanan
kathah-kathah kang rinasa

gya samya mangsuk ing wisma
gone wau dènnya lênggah
ing salu bale watangan
tan ewah gêlaranira
Ki Côndragêni wuwusnya
anuduh mring baturira
undangên sapa kang ana
kang tinuding sigra mintar

angundang têtangganira
tan adangu samya prapta
anyangking padudanira
tan ana nyandhang prayoga
kêmul bêbêt kèh kang cotha
ambubul srênti kang prapta
têpung du dhêngkul akapang
dhapure akiwa-kiwa

maksih bêlêg ingkang prapta
sêsêk tan kaduman papan
samya wangsul nèng pandhapa
kathah namaning durjana
wasta Ki Brajalamatan
Mêrakjamprong lan Jarangas
Côndrakolik Bêncelidhah
Brêgirowa Gagaksetra

Kuwukkawul Kuwuknasak
Cèlèngbèlèk Sêndhangasat
Lalêrwilis Kobangmêngêng
Citramêngêng Lalêrmêngêng
Berangkècèr Brajakambyur
Simbartaji Lintang
Tambakladhu Majujaja
Sômbangèrèng Sambangdalan

Sabukalu Lêsungbêngkah
Bonjorpêtung Jalumampang
Banthèngwarèng Gêmblangserang
Kêndhilwêsi Kalanêthêg
Lingsangtungkung Gilingwaja
Kidangtlakas Kêthèksumpêl
Gathikgayor Nilasraba
Prêtiyuyu Sawêtwana

Gunalèthèh Cabeguna
Prêtibèyès Bayangablak
Bêcewatu Satrutapa
Macangaèng Kêbogudag
Baruklinthing Gagaksipat
Rujakbêling Kawulrangah
Melotmèlèr Megantara
Dhandhangwiring Branjangkawat

Macangêlur Tapêljlarang
Bajingkirig Watukura
Sapuangin Trênggilingbang
Gathokrase Udangêlap
Cèlèngbolot Maducrêma
Gêntèngèrèng Taliwawar
Gligangjati Jatingarang
Lutungmènglèng Kêthèkmingkar

Dèrèngmèmrèng Sandhangrowang
Jalaklinglung Brajakalpa
Trênggilikêndhit Sônggabol
Jabugaking Dhuplakkawak
Sambêrnyawa Sêmburadas
Oporwewe Tajiwawar
Sandhanglawe Gancangawas
Sabêtmèyèk Brungkahwaja

kathah warnane durjana
kang linggih salu sadaya
barungan bagèkkên samya
basane tan pati krama
winangsulan kawilujêngan
Côndragêni wuwusira
mring rowang kang sami prapta
lah sapa kang olèh paran

rêramban jamur janganan
nauri Brajalamatan
janganan kang cêlak-cêlak
maksih sami pêputhêsan
wikaning têbih tinêba
ingkang dèrèng dipun asag
pangadhanganing dêdalan
ing bubuk tan pati mingsra

wontêna kang laku marga
sèkêt satus têrkadhangan
lêt sawulan kalih wulan
sêmantên arêrêbutan
ukur dados sarewesan
prayogi dipun pêpara
mring tanah ngrika bêbahan
kathah roning lêmbayungan

sadangunira mangkana
cêcaturaning alinggih
dènira ngampak ambegal
mêmaling nutur tan ering
satingkahing ajuti
kang samya suka winuwus
jaba jro tan prabeda
kang cinatur dènnya maling
mlêbu mêtu dêlajêgan tanpa karya

sore kongsi sirêp bocah
tan ana suguh mêtoni
kinang klabot bako nora
saya rusuh dènnya linggih
asila tumpang sikil
sôngga padutaning janggut
Glêbangserang angucap
mungguh wong lumakyèng margi
prèhpun ngriku candrane wong kang lumampah

lamun wong siji lumampah
lan lampah tiyang kêkalih
tuwin wong tiga sakawan
miwah gangsal wong lumaris
Cèlèngbèlèk nauri
wong siji bathang lumaku
wong ro bathang cap-ucap
wong têtêlu tônggamayit
yèn wong papat wus angêt lima Pandhawa

Jarangas sumambung mojar
yèn mungguh kula ngarani
lamun wong siji lumampah
candu lêlaku pinacit
yèn wong laro lumaris
puniku tike lumaku
wong tri apyun lêlampah
wong papat kutuk anggajih
yèn wong lima jambal matêng miwah mara

samya gumuyu agumyak
sasamur anglirik tami
akèh sami abisikan
ngrasani ngawirya katri
Sombongèrèng ngling lirih
kalawan Ki Prêtiyuyu
iku dhayoh wong apa
apa iku sanak ugi
lan Kyai Côndragêni myang kêkaruhnya

nênanggung lakune samar
tan nyantri nora mrayayi
tirakat anganggo bôndha
pêndhoke êmas angunir
lopak-lopake mawi
têlkêm cathut saga untu
sami salaka pêthak
patute wong liya kampir
yèn sanake tamtu rahab têtamuan

wong iku lir wong têbihan
tan wruh cêcaraning ngriki
kajaba iku dèn rujak
sinêrètan wonge bêcik
lumrah sadayanèki
mangkana bêbisikipun
Nuripin kadhêsêkan
linggih jrih tan wani têbih
pan kabêlêt nguyuh dèn ampêt tan kêna

nincing bêbêt tan katara
ambênggang lampit kinuwik
dèn lon-lon thore uyuhnya
kasamur gumêdêr angling
nguyuh mili nêlêsi
Kulawirya nyampingipun
myang bokonge Jèngraga
kailèn têlês kang nyamping
samya kagyat ririh ngêkêr kajatmikan

Ki Wirya bêbisik tanya
banyu apa iki Ripin
matur ngalêsik punika
kawula ngompol sakêdhik
kula ampêt tan kêni
kêmpung mênthêng kêdah nguyuh
Jèngraga mèsêm myarsa
Ki Wirya abêkis ririh
dudu uwong Nuripin kaparat edan

dèn cêkuthi pupunira
pêngkêrêdan ajrih angling
manawa salah graita
durjana kang sami linggih
Jayèngraga bêbisik
gih paman pêpênêdipun
tumbas apyun sadaya
wênang angenaki ati
wajib anut tabyate kang gadhah griya

ngong lirik para durjana
bêdudan agung kinisik
lir sasêmon jaluk madat
kalamun datan kadyèki
pêsthi angicim-icim
mring dhayoh akarya dudu
dene yèn wus winoran
kêdah adamêl tan bêcik
inggih mupus nandhang cobaning Pangeran

ing rêmbak katur ing raka
Jayèngrêsmi amarêngi
Ki Kulawirya ris mojar
ngong tanya kang Côndragêni
ngriki inggih punapi
wontên tiyang wade apyun
Côndragêni ris mojar
o inggih dhi wontên ugi
Kulawirya ngulungkên arta sasêmat

punika kakang sapala
Côndragêni anampèni
nulya nuding rencangira
Tênggèrèng tyase kang linggih
kang tinuding gya prapti
Prêtibèyès tumbas apyun
apyun rêgi sareyal
apan angsal wrat satail
nulya kinèn ngathok pinara tiga

kinathok ngambèn kewala
kang saênggèn kinèn apti
kang ngathok Ki Brajalintang
wawrat sareyal pribadi
ginadhog umêp malik
nulya kinêcêran jêruk
ilang rêgêt sumilak
rêsig gêlabate minggir
gya ingêntas sinaring kêrtas kinarya

wus apuh pamêrêsira
rêsike agêtih pitik
bathokira ingarêngan
ginêbêg mancerong asri
lir syasa sinangling
krên binuwang awunipun
wus rêsik ginênenan
kayu wilah malih aking
bathok sumangêt ingêcesan

aloning pangrèwèsira
kumêtès sru rinungyas sring
dêmadol wus mata ula
tinanak palênthung saji
dinuga sêdhêngnèki
urubing gêni ingurut
nyandu bathok ingêntas
linèr ingulêt dariji
wus anglancêng binakalan yah-uyahan

cinukit anèng pangleran
amèlèr mêlês giniling
kang madad wus kinêbulan
sacupak sarate aglis
ngaturakên ing ngarsi
Côndragêni lon amuwus
ing kono saosêna
baguse ingkang anuding
ingaturakên pra awirya datan arsa

kang ngathok wus samya dadya
ingaturkên ngawirya tri
angling sampun susah-susah
andika êsês pribadi
samya suka ing ati
ginelengan madatipun
dinum sagèlèng edhang
prandene nora waradin
sagèlèngnya sinêrèt atêtogokan

rame samya sasêretan
asuka pating sarênthit
Côndragêni lon lingira
bok budidaya padha cit
dadakan bae aglis
wong wis wayah têngah dalu
kang kinèn sigra mentar
wong rolas ngupaya pacit
tan antara ting garobyak samya prapta

olèh nôngka wêwutuhan
gêdhang tundhun suluh kuning
katela pêndhêm kucingan
sêmaka timun kêrai
ginembol ing jêjarit
têbu lonjoran pinanggul
dènnya ngambil rikatan
kang duwe sadhingahnèki
nyênyamikan winadhahan anèng panjang

rinumat sakênanira
sinaosakên nèng ngarsi
cinarakkên sinauran
sêlot-sêlote ing mangkin
myang suguhe pribadi
juwadah jênang nèng ngayun
pinangan ting kacapah
sadaya sami têtawi
anging para ngawirya tan karsa nadhah

ngambil kiwala asarat
sinèlèhakên ing ngarsi
supaya katon naratap
jatine tan rêna bukti
kang nyêrèt ting sarêlit
sarta kandhane kumruwuk
kang etang rêbat rêngat
rajamuka lawan bicil
kalamudhêng ginambuh gigisi dunya

Gêmblangserang amuwus
bêbicila kalamudhêng iku
lawan derah rajamuka kukuh êndi
Gagaksetra nambung wuwus
yèn ngong rajamuka kukoh

Cabeguna sumambung
rajamuka niku rupa têlu
kang sawiji derah wêwolu winilis
satêngah derah sapuluh
myang derah rolas inganggo

nauri Sabukalu
ingkang kula angge derah wolu
nambung angling mathênthêng Ki Jêbugaking
tan kaya derah sapuluh
wus sêngsêm derah pitados

Têkèksumpêl amuwus
tan madhani derah rolas ampuh
durung madal tatale yèn aniwasi
êndi kang sun gêpuk tumpur
gampang tan tau kacangkol

Bêncelidhah sumambung
dangu-dangu ngong yêktini iku
rajamuka yèn rujuk kalawan bincil
inggih kalamudhêngipun
yèn narajang pacak pethot

de wontên warnanipun
pun Jarangas duk ngampak ing pulung
bêkta kônca wong tigang dasa sasiki
wong nênêm pangarêpipun
Jarangas kang dadi binggol

pangrasane tan luput
dhasar rôndha sugihe kalangkung
kang Jarangas sorene ngong ruh-aruhi
dènnya nukup têngah dalu
anarajang pacak abot

têmah kang mara rêmuk
kang tatu nêm kang mati tatêlu
duk patine bajing bang trênggiling mukti
katêlu kêcabak bisu
Duljaya ingkang abêstrong

tan kêna sinung pemut
ngandêl rajamuka majêmus
wakne dhewe Jarangas dipun balêdig
kinuya-kuya binuru
mèh kurang thithik macethot

lah ora ta kadyèku
Jarangas gumuyu amanthuk-manthuk
katujune nora kacandhak wak mami
yèn aja gea aglundhung
ing jêjurang pasthi ladong

Jèngraga mèsêm dulu
Lèjêm sasmita mring pamanipun
myarsa kang samya cinatur durjanèki
duk pangampaking pulung
kaum Duljaya kang jarot

sami guyu-ginuyu
sarwi nyêrèt jegang miwah timpuh
sila tumpang mathèngkrèng tuhu ron miring
myang pacitan saptanipun
têbu miwah rujak crobo

ana pacitan cêmplung
kang pacitan ayêm myang kêkêcut
kang pacitan sabun sinantênan tuwin
sêsêngêt pacitan sêntul
Côndragêni lingira lon

prayoginipun bagus
kula turi tilêm sampun dalu
anèng griya ing abèn agêng atrêtip
Jèngrêsmi nauri wuwus
gampil ing mangke kimawon

Côndragêni malih muwus
ingkang pitados andika agus
inginggihan Ki Côndragêni pan sarwi
anyêrèt pacitan candu
bêdutan punthang mas kaot

wênèh bêdutanipun
pring kuda pat kilan panjangipun
myang pring pêtung jêjalêran kang pring lêgi
pring lutung myang tutul wulung
lumrah kang cêndhak inganggo

dhapure lêbus-lêbus
tingkah gêcul diksura ing wuwus
wus tan awor ing dhapure wong bêcik
èndhèk dhuwur lêmu kuru
ulate alum ajenggot

mata ngatal anglamuk
surat abang lambe biru mlêcu
ulat cêlom lutih-lutih wani gêtih
magas mring pati tan gigu
pra durjana setan katon

Côndragêni amuwus
tutugêna lèhmu caturan mau
ti-atinên ayya kurang piranti
karana paitan umur
manawa tiwas katanggor

Cabeguna agupuh
mojar nuduh marang Bêncewatu
mara bincilana krikil kang prayogi
ayya na kodhêng kaliru
mijilkên bincil kang manggon

Côndragêni wuwusira aris
lah mara ing kono
bincilana ingon unènane
sun wiwiti iya Akat Lêgi
sami gangsalnèki
katêmu sapuluh

dèn arani aras pêpêt nênggih
ingeceran adhok
wayah sore nèng têngah lakune
wetan suwung kidul pacakwêsi
ing kilèn pan êsri
miwah lèr srinipun

lajêng têngah wênginipun malih
kang langkung anèng lor
têngah suwung wetan kalangantèn
kidul suwung kilèn goning êsri
lajêng bangun ênjing
nèng lèr lakunipun

têngah suwung kilèn ingkang êsri
wetan apotongwong
kidul pacak apan sadalune
nulya Akat Paing dèn ècèri
lima lan sangèki
pan patbêlas mêtu

lakuning wulan kang adarbèni
bincilane andhog
ing sorene nèng têngah lakune
wetan suwung kidul kalangantin
ingkang têngah êsri
kilèn kalanyamur

wanci têngah wêngi lajêngnèki
yèku têngah mandhok
wetan suwung kidul suwung dene
kang lèr kalamomor kilèn êsri
bangun lajêngnèki
wetan lampahipun

kidul suwung ingkang kilèn êsri
kang lèr kalamomor
têngah êsri pan wus sadalune
nulya Akat Êpon dèn ècèri
lima pitu nênggih
rolas kang pinangguh

aras kêmbang iku kang darbèni
bincilane andhok
ing sorene nèng lèr lakune
têngah suwung wetan kalangantin
ingkang kilèn êsri
kidul kalanyamur

lajêng têngah wêngi wancinèki
lakune ana lor
têngah suwung wetan suwung dene
kilèn kalamomor kidul êsri
bangun enjingnèki
nèng têngah kang laku

wetan suwung ingkang kidul êsri
kang lèr kalamomor
kilèn suwung pan wus sadalune
nulya Akat Wage dèn etangi
lima papat nênggih
katêmu sangèku

ingaranan pan lakuning angin
ingeceran andhok
wetan lampah kang kidul suwunge
kilèn pacak lèr kalamomori
têngah kalangantin
lajêng têngah dalu

wetan lampah ingkang têngah êsri
kilèn kalamomor
kidul suwung anèng lor pacake
bangun enjing kidul lampahnèki
lèr kalapangantin
ingkang kidul suwung

ingkang êlèr apan pacakwêsi
têngah kalamomor
apan uwus prapta sadalune
nulya Akat Kaliwon binincil
pôncastha pinanggih
tiga wêlas iku

lakune lintang kang andarbèni
ingeceran mandhok
têngah kalamomor lèr pacake
kilèn suwung wetan ingkang êsri
kidul lampahnèki
lajêng têngah dalu

wetan lampah ingkang têngah êsri
kidul apotongwong
ingkang kilèn pan kalapangantèn
kang lèr suwung lajêng bangun enjing
wetan lampahnèki
ingkang kidul suwung

kilèn suwung kang lèr pacakwêsi
têngah kalamomor
pan wus sadalu ècèrane
gantya dintên ingkang Soma Manis
pat lan lima nênggih
katêmu sangèku

ingaranan ing lakune ngangin
ingeceran andhok
ing sorene nèng kilèn lampahe
têngah pacak kidul kalangantin
wetan kalamori
ingkang êlor suwung

lajêng têngah wêngi ingkang wanci
têngah kalamomor
kidul lampah nèng kilèn êsrine
kang lèr suwung wetan pacakwêsi
bangun enjingnèki
ingkang têngah suwung

ingkang kilèn pan kalapêngantin
wetan kalamomor
kidul êsri kang lèr pan lampahe
wus sadalu nulya Sênèn Paing
papat sanganèki
têlulas pinangguh

apan lakuning pan lintang nênggih
ingeceran adhok
ing sorene nèng lor ing lampahe
kidul kalamomor kilèn êsri
wetan pacakwêsi
ingkang têngah suwung

lajêng wanci têngahipun wêngi
laku anèng kulon
lèr suwung têngah kalapangantèn
wetan suwung ingkang kidul êsri
laju bangun ênjing
ingkang têngah suwung

wetan lampah ingkang têngah êsri
kidul ingkang towong
kilèn suwung pan wus sadayane
nulya Sênèn Wage dèn ècèri
sami papatnèki
pan katêmu wolu

ingaranan pan lakuning gêni
ingeceran andhok
ing sorene nèng kulon lakune
têngah pacak wetan kalangantin
ingkang kidul êsri
êlor iku suwung

lajêng têngah wêngi ècèraning
wetan kalamomor
têngah suwung lèr kalapangantèn
kilèn suwung kidul lampahnèki
bangunipun enjing
kilèn ingkang suwung

kidul lampah ingkang wetan êsri
têngah pacak ambot
kang lèr suwung apan sadalune
nulya Sênèn Kaliwon binincil
pat lan wolu nênggih
têmu rolas iku

ingaranan aras kêmbang nuli
ingeceran mandhok
sorenya kilèn kalapangantèn
kidul suwung lèr kalamomori
ingkang têngah êsri
lajêng têngah dalu

wetan laku kidul suwung lor sri
têngah kalamomor
têngah suwung lajêng ing bangune
kidul lampah kilèn suwung lor sri
wetan kalamori
têngah blabag suwung

gantya dintên Salasa Lêgi winilis
bincile
têlu lima katêmu talu lakuning
gênine

ingeceran nulyandhok sarene wetan
suwunge
têngah lampah kidul pacak êlèr êsri
ênggone

kilèn kalapangantèn gya têngah wêngi
wancine
wetan kalapangantèn kang kilèn kala-
momore

kang lèr lampah têngah suwung anèng kidul
pacake
lajêng bangunipun ingjing ingkang têngah
suwunge

wetan suwung kidul pacak kilèn êsri
ênggone
kang lèr lampah apan wus praptèng sadalu
etange

nulya Slasa Paing têlu lan sanga
nêptune
pan katêmu rolas iya aras kêmbang
arane

ingeceran kalamudhênge nulyandhok
sorene
kilèn lampah lèr suwung kang wetan kala-
pangantèn

wetan kalamomor ingkang kidul êsri
ênggone
binanjurkên ècèrane kalamudhêng
tutuge

têngah wêngènipun apan wontên kilèn
lampahe
têngah suwung lèr suwung kang kidul kala-
momore

kilèn lampah wetan êsri lajêngira
bangune
têngah suwung lèr suwung wetan êsri
ênggone

ingkang kilèn kalamomor kang lèr laku
prênahe
nulya Slasa Pon pêpitu lan têlu
nêptune

pan katêmu sapuluh kang aras pêpêt
arane
têngah sri wetan sri kang kidul lampah
sorene

kilèn suwung lèr pacak gya têngah wêngi
etange
wetan lampah kidul suwung kilèn kala-
pangantèn

têngah sri êlèr suwung ing wanci bangun
enjinge
kidul lampah kilèn suwung wetan kala-
pêngantèn

têngah êsri lèr suwung ing wanci bangun
enjinge
kidul lampah kilèn suwung wetan kala-
pêngantèn

têngah êsri lèr pacak nulya Salasa
Wagene
têlu papat katêmu pitu kang bumi
lakune

kilèn lampah têngah pacak wetan pacak
sorene
kidul êsri lèr suwung gantya ing têngah
bincile

kidul lampah kilèn suwung kang lèr suwung
karone
têngah pacak wetan êsri nunulya Salasa
Kliwone

têtiga lan wolu katêmu sawêlas
nêptune
aras tuding wastanya gya ingeceran
sorene

wetan lampah kidul suwung kilèn pacak
wêsine
kang lèr kalamomor ing têngah pan êsri
ênggone

lajêng têngah wêngi lèr suwung nèng kilèn
lampahe
wetan kalamomori têngah kala-
pangantèn

bangun enjing kilèn lampah têngah kala-
momore
têngah suwung lèr suwung kang kidul êsri
ênggone

nulya gantya ing dintên Rêbo Lêginya
wiwite
lima pitu katêmu rolas pan aras
kêmbange

kidul laku kilèn suwung kang lèr kala-
pangantèn
têngah suwung wetan sri gya bangun enjing
wancine

kidul laku kilèn suwung wetan kala-
momore
têngah pacak lèr suwung kadya asmara
danane

ingkang kidul pacak wêsi
ingkang kilèn kalamomor
wus anêlas sadina pêpitu
lan pasarannèki
Côndragêni lingira
iku padha èngêtana

nadyan wus pintêr ngècèri
yèn atine tan tuwajoh
tanggung pangandêlnya
nora ampuh kalamudhêngnèki
dadya kodhêng tyasira
dene yèn ngandêl pitaya

salakunira asêkti
apan bisa nora katon
krana lakunira
dolan umur yèn sisip bilaèni
ati kurang pracaya
marang kalamudhêngira

ngèlmune wong mara bêngi
kalamudhêng iku tanggon
lawan rajamuka
datan kantun ingkang sun karêmêni
pan iya derah rolas
tanggal pisan jaba mênang

kang jro apês jayanèki
tanggal ping ro jro kang jarot
kang nèng jaba rusak
tanggal têlu sami jayanèki
yèn rusak sami rusak
rahayu sami raharja

tanggal ping pat jayèng jawi
tanggal ping lima jayèng jro
tanggal ping nêm ramya
kaping pitu jaya kang nèng jawi
ping wolu jro kang jaya
tanggal kaping sanga ramya

ping sapuluh jayèng jawi
pin sawêlas jaya kang jro
kaping rolas ramya
ping tri wêlasipun kang jaya ing jawi
patbêlas jro kang jaya
tanggal ping limalas ramya

nêmbêlas kang jayèng jawi
pitulas kang jaya nèng jro
ping wolulas ramya
lajêngipun sangalas kang jawi
kalih dasa kang jro jaya
tanggal ping salikur ramya

dyi likur kang jayèng jawi
tiga likur kang jayèng jro
kawan likur ramya
lima likur kang jaya nèng jawi
nêmlikur jro kang jaya
tanggal pitu likur ramya

wolu likur jayèng jawi
songa likur kang jaya jro
tigang dasa ramya
lah wus puput pangetangirèki
kalamudhêng lan raja-
muka kanthine tan pisah

ya ta ngawirya katêlu
minggu tan ana karsa ngling
tan jumbuh raosing driya
gèsèh tan condhong ing kapti
arsa muwus mêgah-mêgah
tan pati kasdu ing galih

Jèngrêsmi micarèng kalbu
kèngêtan wuwusirèki
ki tuwa ing padhangeyan
warga wastra dènira ngling
jarwane panitisastra
sarambut datan anilip

kayêktèn lêlèjêmipun
sadaya kang sami linggih
tan amethok kawistara
sêmune angincim-incim
muncêrêng lir kuncing mulat
ulat datan dèn sasabi

Jèngraga Kulawiryèku
kapagol pêgêl kang galih
lirike para durjana
tan ana wruh marang bêcik
cipta yèn nacak prakara
ing mêngko mriha ngalani

dadya sumuk netra rêngu
tan beda Kulawiryèki
kalêkête wus kadhadha
mapan ing tyas sêmu runtik
tinekatkên suranira
datan nêdya angoncati

marêngut tyasira rêngu
Nuripin tyasira sêdhih
mulat ing para durjana
gunêman pating barêsik
sinamur sambi sêretan
kang guyyan myang kang bêbincil

Nuripin ngêrês ing kalbu
pyang-pyangan tan duwe ati
kalangkung ajrih kumrengkang
rêp nguyuh tan wani mijil
kêmpunge makênêng lara
kabêlêt nguyuh tan sipi

mingkat-mingkot dènnya lungguh
murih-murih jroning ati
bilah uyuh iki apa
sabêne nora kadyèki
de tan warêg dene toya
kudu nguyuh bae iki

yèn nuju kasamur wuwus
Nuripin angègès lampit
galar winêngkang supaya
bisa nguyuh ing gènnèki
yèn kala tan ana mojar
ingampêt uyuhirèki

lamun gumêdêr gumuyu
gya nguyuh kumrowok pêsing
Ki Wirya nolih lon mojar
dudu wong setan Nuripin
ambakna nguyuh gêndhila
mêngko ga nyikut ing mami

nora mêgêng mênêng nguyuh
kaparat edan Nuripin
sasore nguyuh ping sanga
kajaba kang tan wruh mami
sak môngsa dak tapuk sira
cocotmu jêbat anjondhil

Nuripin abêkah-bêkuh
jrih umatur dèn dukani
Jèngraga mèsêm tumingal
mring paman abêkis ririh
Ki Côndragêni lon mojar
mring awirya kèn aguling

kang ngaturan datan ayun
maksih sakeca alinggih
Côndragêni malih mojar
mring rowange durjanèki
lan lakuning naga dina
têlu iku ayya lali

dhingin kalamudhêngipun
ping ro rajamuka iki
katêlu lan naga dina
rujukna parênge bêcik
yèn wus padha bêcikira
tri prakara iku pêsthi

tan ana kuwatiripun
sasat mêthik wohing ranti
luputing guna sarana
penan pêdhêman piranti
tulak tumbal japa môntra
miwah sastrambinêdhati

naga dina lampahipun
wit ing dina Akat nênggih
iku marêp ngalor ngetan
yèn dina Sênèn marêng
marêb ngetan bênêr gyannya
kalamun Salasa ari

ngidul ngetan adhêpipun
lamun dina Rêbo nênggih
marêp ngidul bênêr gyannya
kalamun ing dina Kêmis
marêb ngidul ngilèn naga
yèn dina Jumuwahnèki

ngalor ngulon arêpipun
lamun dina Saptu nênggih
marêp ngalor bênêr gyannya
wus jangkêp naga winilis
poma-poma sira padha
anggonên ing tri prakawis

lan malih prantining laku
kang kanggo wong dadi tindhih
dèn arani nujum jaya
apês unggule pakarti
sarat gawea pangarsa
sulih pacalèng pakarti

prang nadyan totohan iku
myang padu rêbut prakawis
kalamun dina Jumuwah
wong lêkêr wadananèki
andik tingaling dikdaya
anèng lor jayanenèki

kalahane wong kang mêsum
kidul pomahanirèki
yèn dina Saptu kang jaya
wong kang mêsum talup putih
nèng kidul pomahanira
kang kalah wong tipis rai

ingkang lèr pemahanipun
yèn dina Akat wong tipis
wadanane ingkang jaya
lor wetan pomahannèki
kalahane wong dhêdhamplak
lèr kilèn pomahannèki

yèn ing dina Sênènipun
wong dhêdhamplak kang jayèki
lor kulon pomahanira
wong ngrangkung kalahannèki
kidul kulon pomahannya
yèn dina Salasa nênggih

kang dikdaya wong kang ngrangkung
kidul kilèn gyanirèki
wong ngedhor pangawak Sêmar
puniku kalahannèki
kilèn lêrês wismanira
nulya dina Rêbonèki

wong ngedhor kang digdayèku
lor kulon pomahannèki
puniku ingkang ajaya
kalahane wong dêdêling
kidul wetan pomahannya
kalamun ing dina Kêmis

wong kang dêdêling arurus
kang digdaya ing pakarti
kidul wetan pomahannya
wong lêkêr kalahannèki
lor bênêr pomahannya
lan ana kanthine malih

ing dina Jumuwah wau
wong kang lêkêr ulat andik
digdayane akanthia
wong ngedhor pangawak nyêmari
iku kang anjujung jaya
prayoga kinarya kanthi

kalamun ing dina Saptu
wong kang mêsum talup lutih
kang digdaya akanthia
wong kang lurus adêdêling
dadya panjujunging jaya
salamêt ginawe kanthi

yèn ing dina Akatipun
wong tipis wadananèki
digdayane akanthia
wong lêkêr tingale andik
yèku kang anjujung jaya
santosa dènira kanthi

yèn ing dina Sênènipun
wong ingkang dhêdhamplak nênggih
digdayane akanthia
wong kang talup lutih-lutih
prakosa anjujung jaya
prayogane kang pinasthi

yèn dina Salasanipun
wong kang ngrangkung kang linuwih
digdayane akanthia
wong kang wadanane tipis
kang mawa anjujung jaya
rahayu kalawan kanthi

yèn ing dina Rêbonipun
wong ngedhor pawak sêmari
digdayane akanthia
wong dhêdhamplak kang pinilih
sayêkti anjujung jaya
tan larang kinarya kanthi

yèn ing dina Kêmisipun
wong lurus ingkang dêdêling
ayya pisah akanthia
wong ingkang ngrangkung puniki
saèstu anjujung jaya
sarate ingkang kinanthi

tamat kang nujum jayèku
lakune wong dadi tindhih
yèku lamun sira padha
ngrèh wong akèh ing karywèki
tan kêna ra amiliha
wong anom ingkang nujoni

Côndragêni malih mojar
pituhunên iku bêcik
yèn laku gêdhe kewala
nujum jaya ayya lali
dene yèn laku cilik
tri kae mau wus cukup
kalamudhêng lan raja-
muka naga dina iki
tan kawatir yèn sira tumêmên nganggya

saur manuk pra jurjana
inggih kadospundi malih
kalamun tan mituhua
ing ngèlmi ingkang pinusthi
suprih lujênge kardi
wong sampun dèn tohi umur
yèn datan ngimanêna
angangkah wilujêngnèki
datan gadhah umur pamèr mung padinan

ginuyu rowange samya
Ki Lutungmènglèng guyoni
yèn mojar Si Kêthèk Mingkar
aguyokake wong linggih
paribasan wong angling
bisa mati kaping pitu
rinampok tinugêla
apan bisa gêsang malih
iku priye apora umur pameran

patine umur padinan
umur pamèr gêsang malih
mara ta yèku rasakna
kèhing wong ana kang sêkti
Kêthèkmingkar nauri
e lah ya iku ta êmbuh
mung ngrungu ing pocapan
kang mati bisa rip malih
aji pôncasona mawa bisa gêsang

pèkne mangkonone ingwang
maune iya wus ngaji
jaya aji pôncasona
pan akèh majani mami
kalasa bantal abrit
lan lawon sakêbar urup
myang jambe suruh pisang
tindhihe wutuh rong anggris
kang amurugi gagang aking ing mênggah

wus cakêp padha sadhela
nanging lakune ngluwihi
ambok arang wong kaduga
mutih patang puluh ari
pati gêni sapta ri
sartane karo ambisu
malêbu ing kuburan
garowong kang dèn ênggoni
datan mêtu yèn tan wus ing pitung dina

ngong lakoni tapanira
durung tutug wangênnèki
kasêlak ngosok anyuthak
sun angkati wali-wali
lawas-lawasing sasi
ambungkah betal tan tutug
kongsi saprene iya
nora tutug gonku mutih
durung ngandêl tyas ngong aji pôncasona

ginuyu mring sakancanya
latah Lutungmènglèng angling
bênêr lèhmu tan pitaya
tapamu nora dumugi
kabèh kadya sirèki
ngaji pôncasona iku
nanging arang kang kuwat
yèn kuwat pasthi sayêgti
Mêrakjamprong gumugu sumambung mojar

lèhira angaji pônca-
sona mring Ki Gagangaking
mring uloning bubuk ika
ing mênggah ancala cilik
Lutungmènglèng nauri
lan Kêthèkmikar sumaur
inggih môngsa wontêna
Ki Gagangaking kêkalih
namung ngriku Ki Gagangaking ing mênggah

lèhmu ngaji pôncasona
têka seje lawan mami
tapanipun yèn manira
turu patang puluh ari
sadina lan sawêngi
apan tangi kaping pitu
apan mangan kaleyang
wuda tan anganggo jarit
iya sarta ambisu yèn dhaham batal

mangkono yèn mungguh ingwang
gyan ingong ngaji duk nguni
Ki Limut ing Panarukan
ing sêpi dhas wukir cilik
akèh ingkang guroni
wong Bali Madura mriku
samawana wong Jawa
kang samya olèh kasêktin
akèh bae kang katrima jayanira

mara priye ucapêna
ajimu pôncasonèki
yèn gèsèh kalawan ingwang
wuruke Ki Gagangaking
Lutungmènglèng ling lirih
mathêngthêng ngapalkên ngèlmu
ajiku pôncasona
ana wiyat jroning bumi
surya murup ing bantala buma sapta

anêlahisabuwana
raina tan kêna wêngi
urip datan kêna pêjah
sun pangawag jagat iki
amiti nora mati
tlêncêng gêni tanpa kukum
clêng culêng clêng culêngan
kasôngga ibu pratiwi
tangi dhewe urip dhewe anèng jagat

musthika lananging jaya
jayane Rawana Aji
hêm aku si pôncasona
ratuning nyawa sakalir
Mêrakjamprong ngèsêmi
sarya lon dènira muwus
apa mung sakêndhaga
tan ana lanjare malih
Lutungmènglèng ngling inggih mung sakêndhaga

Kêthèkmingkar nambung sabda
kakang Mrakjamprong dospundi
aji dika pôncasona
Mrakjamprong nauri aris
dene ing aji mami
pan mangkene êmèlipun
sang aji abitana
makutha raja sinêgti
jatimaya mrup sacakraning gilingan

manêjud jatining Suksma
Suksma wasesa sajati
Suksma jatining manungsa
yèng sun badaning Suksma di
tan ana angloroni
mung ingsun ratuning umur
urip tan kêna pêjah
langgêng uripku pribadi
risik putih tangia mulya wisesa

sun sang aji abisana
sabwana tan ana urip
hêm hêm turaba turaba
pan sarwi anatab bumi
tan ambêkan kaping tri
jroning gawe nora idu
kang samya gunêm jaya
badhêdhêk tan ana ering
ngiras umbak kaprawiraning durjana

Côndragêni mèsêm mojar
sarwi nyêrèt turon miring
liyangan bêkukan bantal
pacitane rujak ati
mara ing kono bêcik
padha ngapalêna ngèlmu
ngiras pêpagêr awak
ing wêngi ngapalkên aji
katambêlan kêmayan sêsirêp jaya

dadya tan ana rêringa
dènira ngapalkên aji
Ki Kuwukmingkar rêrasan
kalawan Ki Kêndhilwêsi
priye kang Kêndhilwêsi
sêsirêpmu ingkang ampuh
nauri êh êh iya
mangkene sêsirêp mami
Si Jêgot karubuhan gunung prakêmpa

mati dhase rip buntutnya
wong sakêthi padha mati
wong salêgsa padha wuta
wong sèwu turu kêpati
pan ora tangi-tangi
yèn sun tan nangèkkên iku
nulya sawur kêmaya
yèn sawur tan tibèng siti
pasthi tan ana nglêsêt kang duwe omah

sira priye sirêpira
Ki Kawuknasak nauri
ajiku si meganônda
têdhuh dhipêt kapuluti
nagapasa tan osik
jublêg mênêng kaya watu
hêm wuta wuta wuta
cat cat bêk satêngah mati
aja obah molah bacèt ana ula

nulya asawur kêmaya
anjêthèt gêdhèg sawiji
yèn adhêm gêdhège tôndha
kang duwe omah lir mati
kèh nglinge durjanèki
kang samya ngapalkên ngèlmu
jêjapa jaya-jaya
kadikdayan ing kasêktin
jurudêmung bèbèr jaya

Ki Cèlèngbèlèk lon mojar
dospundi kang Dhadhungawuk
Lêmbusakilan puniku
êmèle Lêmbusakilan
nauri mangkene yèn sun
ajiku Lêmbusakilan
nèng jroning wayangan ingsun

braja mara magak-magak
mêdhak puwêr dadi banyu
sun wruh ing jêjêlahmu
hêm aku Si Teyongmaya
anjêjak têmah ping têlu
mêgêng napas tan kumêdhap
makatên wuruking guru

lan dika punapa beda
nauri Ki Dhadhungawuk
yèn kula niki mèlipun
jiku Si Lêmbusakilan
tanpa kadangbraja kadung
liwang-liwung dhat clêng gêmplang
tanpa lawang sapda ayu

ayu-ayu tanpa kara
kara hêm aku Si Badhur
nylênthik panuduh ping têlu
sumambung Ki Bêncelidhah
yèn kula datan kadyèku
ajiku si bandungbônda-
wasa lênga bima cupu

pa hêm hêm aku Si Jongkot
anaking jangêt katêlu
gumêtêr sun Sapulêbu
braja pupak tanpa sesa
lêbur sumyur dadi banyu
ajaling banyu turaban
aturan sat agalêpung

pan sarwi amêrês tangan
ingusapakên ing ikud
datan ambêkan ping têlu
sumrêwo Ki Watukura
yèn mangkene ajiku
sabadhor blabak antolan
mêndat kiwul braja kêthul

kampal kampul ora têka
klewa-klewa hêm ya aku
Si Tênggês sarwi aidu
ping tri ing èpèk-èpèknya
dèn usapakên ing bau
Ki Sômbangèrèng ris mojar
yèn pamêpêsane bayu

sun matêk jiku si macan
binarong ingiring aku
sang kala ari ngarêpku
pinayungan kalacakra
kang adulu marang aku
pêcat biyas lêsu lupa
limprêk-limprêk tanpa bayu

hêh tanpa bayu si jabang
Ki Kalakêthêg amuwus
niki krosan kuwat junjung
pênthung ruyung sandhung pucang
rêrèncèk sarasah kayu
aking ampang têka ampang
hêm aku Si Kalarêngu

Ki Gêmblangserang ris mojar
iki lêlamporan aku
pêpacêl kêsi balitung
tangkêbing gapura mênga
mênga sêka ing ujarku
rontok rantas anarantas
bêdrèg ègrèk kancing runtuh

tanpa iwêr kupat luwar
luwar sakingpangidhêpku
Ki Prêtiyuyu amuwus
gêgambènku wêlut pêthak
iki êmèle ajiku
wêlut putih winadhahan
ing godhong lumbu alunyu

cot pêrosot bêsot uyah
kinubahi banyu luyut
lupud hêm aku Si Jungud
sumambung Ki Gagaksetra
kang sun pêputhi ismuku
pan iya amung limunan
wewe bang ngêba-ngêbani aku

angaup ing kayu muna
muni anglêla mun-amun
ilang blas hêm ya ku samun
Ki Tambakladhu angucab
mung Brajamusthi èsmuku
gêmpurkên barang tinêbak
tangan lir gandhèn lan alu

mangkene êmèle kang jaya
tirab-tirab ing dhadhaku
pukul wêsi pèk-èpèkku
kêmpêlaku watu buta
kaya gêrah suwaraku
hêh hêh hah aku si braja-
musthi ngras tangan ping têlu

Macangaèng nambung sabda
mung pangidhêpan pan agêmku
mangkene êmèle èsmu
ajiku suraking kala
angoyak jagat gumulung
gonjit sêbat sapta idhêp
kèdhêp marang sabawaku

mojar Ki Brajalamatan
pan agêman ngong èsmu
pan mangkene êmèlipun
ajiku Kidangkancana
amakutha mala mancur
arikat pan kadi kilad
kêsit lir thathit hêm aku

Si Kidangkancana mulya
Ki Sandhangrowang amuwus
yèn aku iki ajiku
si dhaliputih anyampar
paran lêpas majat cancud
trincing cingcing tinjomaya
dhat clêng dhat clêng dhat clêng dhat cut

mancêlut gêlis tumêka
ngusap dlamakan ping têlu
Ki Branjangkawat amuwus
èsmu gêgambèn manira
tan kaya pangirup kalbu
ajiku si setankobêr
sun panahkên gunung jugrug

sun panahkên langit bêdhah
sun panahkên bumi amblung
sun panahkên ing alas gung
liwang-liwung sirna gêmpang
sun panahkên mêndhung larut
sun panahkên sagara sat
sun panah atine si anu

picak mati kapisanan
pêthot thêl gigal atimu
kerup kakukup kairub
kodhêng dhêglêng tanpa ngucap
pangucapmu amung ayo
iya ayo ayo iya
iya yo cub endhal dhul

Ki Berangkècèr angucap
yèn sun mangkene èsmuku
ajiku setan waringut
kêri grisi gêrahuyang
srita-sritu kudu milu
mring aku pasrah dandanan
wêsing kono amêgatruh

pra ngawirya katri tyasnya sangêt rikuh
diksurane durjanèki
sêmu langar langguk-langguk
ambên umbak abadhidhig
sapolah tingkahe rusoh

Jayèngraga jroning tyas kalangkung rêngu
ewa myat ing durjanèki
Kulawirya mingut-mingut
mring sakèhing durjanèki
yèn kinawitana awon

tan talangke wus rinukti jroning kalbu
datan nêdya angoncati
mung nganti bêbukanipun
Nuripin dhêkêd nèng wuri
turu ngantuk maksih lunggoh

asênggoran Nuripin acêklak-cêkluk
anjêgluk sarira wingking
Ki Wirya nolèh amuwus
hus setan alas Nuripin
têka bisane angorok

sasuwene bijig gigir jêglak-jêgluk
gêndhila bangêt si baring
tita têmên ora patut
wus tan bisa ngampêt arip
kudu tisna ing cêciplos

Ki Nuripin agalêrêg sêgu matur
inggih punika dospundi
kewala kêdah angantuk
ragi sangêt kaos sakit
tan bêtah kula ajagong

apuntên dalêm kiyai nuwun maklum
Ki Kulawirya ambêkis
dhasar rada edan taun
ambêkan ngêmpus Nuripin
sêdhih atine ngêndharok

dadya gêring ngênês kêthêr manahipun
myat sacarane dur juti
samar tyase kêpyur-kêpyur
tan duwe ati samênir
mulês wêtênge karaos

pulilitan mêkênêng kêkêmpungipun
kabêlêt nguyuh angising
Ki Nuripin angling kalbu
lah kapriye mono iki
tan mênêng kabêlêt nguyoh

lak kabêlêt ngising amulês wêtêngku
yèn mêtua aku wêdi
lamun tan mêtu pakewuh
bangêt têmên sira tai
lawan uyoh gawe rikoh

datan kêna ingampêt dènira murus
krêngkèt Nuripin ngising
kasamur gêdêring wuwus
sruwal bêbêde cinincing
ngêbrog ngompol kambi lunggoh

pra durjana tingkahe sangsaya grêgut
gêguyon myang abêbisik
kang èbèr-èbèran ngèlmu
ana ingkang lèngsèr mijil
ting kalêsik bisik ngomong

Dhandhangwiring mojar mangkene èsmuku
ajiku si sêmarkuning
akuncung kancana murup
nalêcêr sundhul wiyati
cahyaku maya mancorong

angênguwung ngilat thathit ing kêdhèpku
sun linggih têngahing bumi
sakèhing wong kang andulu
maring aku gêdhe cilik
tuwa anom lanang wadon

têka wêlas asih dulu sariraku
watêke salamêt bêcik
sanadyan wus tinalikung
kongsia arêp pinatin
dumadakan wêlas tumon

kadho-kadho têmahan wurung linampus
nauri Ki Lalêrwilis
kula rumaos tan luhung
sapikantuk balung pêking
èsmu ngong bunglon rêraton

gleca-glece seja rupa sun amulut
paningale rare pidhir
pilong pangling marang aku
nora nyana nora dimpi
pan ingsun ora kêtanggoh

watêkipun nyalong nyêlêr ngutil jipuk
gêgabro ngapus-apusi
lamun lumayu binuru
nalimpêt katêmu pangling
tan ana ngarani ingong

Lalêrmêngêng lah ajiku bilah bilu
ngampêlu kaya wong ngimpi
wong sajaman padha blilu
aku dhewe kang mintêri
kabèh dhêglêng dhêlok-dhêlok

lêngêr-lêngêr nora dhênglêr sak karêpmu
rêp-sirêp tan ana wani
ya aku si bila-bilu
ablilu sakèhing janmi
niku yèn kula mocung wong

pamrihipun lamun katrima lêstantun
sakathahing janma
samya kadya rare alit
dèn bêlajodana rinêbuta gampang

Bêncewatu mojar ah dene sirèku
biyèn kae apa
diblêdig akêmpis-kêmpis
lèhmu apa ginêbugan ing ngakathah

gêr ginuyu samyarowangira lungguh
Lalêrmêngêng mojar
dandanan wong mono lagi
kêna ing cilaka dumadakan candhak

kaya iku Sang Prêtibèyès puniku
anayap kacandhak
mèh macathod dèn gêbugi
nyêlêr sruwal amoh pineme ing latar

kèh kang buru ana wong rongpuluh langkung
gumêdêr angoyak
saplayune dèn cêgati
ya bah pira wong saji binut ing kathah

guyu-ginuyu gar gêr lir ngabên sawung
wa pra ngawirya
sangsayewa jroning galih
Ki Nuripin ngampêt guyu kacêmutan

mèsêm muwus Côndragêni nanging iku
yèn mêntas kacandhak
nuli sun nêmu sêmbulih
sakadare olèh gawe jinurungan

iya êmbuh kang mawa samarganipun
têka sinung gampang
katrima sasolahnèki
Prêtibèyès jêngèngèk mathêngthêng kôndha

dhasar sèstu lir wuwuse kyai niku
wong sawuse tiwas
dumadakan awak mami
mring padesan anuju wismaning dêmang

nuju suwung ngêblak mênga lawangipun
satugêl tan ana
janma kang tunggu wismèki
dêmang jlêg krêngkèt tan anèng jro umah

mlêbu mêtu manira kongsi ping têlu
tita tan na janma
kèh prabot jarik sumampir
ngong rayuti sasênêng kumèt dandanan

ambarêngkut kongsi mèh tan kêlar manggul
kèhe lèh manira
liwat ing latar lêstari
têtanggane siji tan ana uninga

nambung wuwus Ki Lalêrmêngêng ya iku
kêna ujarira
tan beda kalawan mami
sauwise katiwasan awak ingwang

nuli untung nora mênêng-mênêng nyandhung
bêgja kaslamêtan
lir jumput duwèk pribadi
pra durjana dènira kôndha-kinôndha

wancinipun lingsir dalu gagad bangun
nglaras kang larasan
sawusing pating burisik
angunusi lar lêr mêtu maring jaba

rêmbagipun angêprês têtamunipun
kang mrabot pêndhok mas
ingincim kang dadi melik
myang gindhongan ngêdhukur sinandhing lênggah

pan sinêngguh isi kèh pangajinipun
wong dagang ètèran
nyamur laku ngaku santri
pan sasore rinêmbug maksih drigonjang

kang tan rêmbug nanging kèh kang sami rêmbug
anukup dhayohnya
prabote kang dèk meliki
kang wus anèng jaba akukuk braokan

kang alungguh ngaruh-aruhi ambêkuh
ih cangkême padha
ting barêngok si kêpandhil
ana apa kae cacode dèn umbar

ana muwus ye wong akèh mono iku
jêr sênênge dhawak
anggugu cangkêm pribadi
layak tanggung turu mulane braokan

pan gumuyu Ki Côndragêni amuwus
marang tamunira
wali-wali kèn aguling
saur pêksi wus samya akatanggungan

kang alungguh kêjepan dadining rêmbug
tumuntên ing karya
Côndragêni angèsêmi
sih sinambi nyrèt lêliyangang bantal

ing jaba sru dènira ambarung umyung
lir angitêr sima
sauran pating jarêlih
têmbing kilèn kidul êlèr miwah wetan

ngawirya wus graita badhe tinungkup
tan wurung blarudan
Jèngrêsmi anênggak budi
mapanakên plêng cêngêng sapalungguhan

tyas sumungku cipta rahayuninglaku
muga kinuwatna
ing coba pôncabayaning
durjana kang sêdya mrih cidra milaya

ya ta wau durjana kang sami lungguh
Ki Brajalamatan
Brajalintang Kêndhilwêsi
Ki Sêndhangsad Kêndhanggumulung Jarangan

Tambakdhadhu Kêmblangserang Dhadhungawuk
miwah Gagaksetra
Kuwuknasak Lutungmènglèng
Gêrènggèntèng Sômbangèrèng Sandhangrowang

namung kantun wong limalas kang alungguh
nêmbêlas Ki Côndra-
gêni binggol dujarnèki
Ki Brajalamatan muwus paliringan

alas grubul kaèjêge wona sêpuh
bok padha binubak
lothung yèn ana mingsrine
Côndragêni wus wruh lèjême kêjepan

tangi lungguh dènira nyêrèt asaguh
mung kari sacupak
sinêrèt plês diyan mati
Brajalintang tanggap wêwangsitanira

santak muwus marang ing têtamunipun
bagus punapaa
tan purun ngaturan guling
kadipundi têgêse tan purun nendra

botên ngingus mring sami jagongan lungguh
myang kang duwe wisma
kèh wuwus tan dèn praduli
Jayèngrêsmi alon anauri sabda

nêdha maklum saking ngong rêmên angrungu
kang rêrasan jaya
Brajalintang angling malih
lah baguse kang angagêm rôngka ladrang

langkung luhung kalêrêsan kêndhitipun
kêncêng lir sinipat
lim dalêm kula ningali
Kulawirya asêngak nauri ujar

e lah niku botên suka yèn dinulu
anèng saba paran
tur winêling datan kêni
wontên tiyang sawiji ngupaya duran

longanipun ginagapan paculipun
gêgubrasan tinja
lan uyuh bangêring kêcing
priye kiye o ah rusuh pan kisanak

sarwi dulu diniyanan pacul gluprut
wah cacing têtiga
kang duwe akidih girik
pandirangang undure kang dumuk tinja

asru mojar sira Ki Brajalamatan
jawakne dika niki
ladak ngagak-agak
mênêng-mênêng manyunyang
wontên lungan dèn isingi
mung tata dika
tan kongang mêtu ngising

Brajalintang sumambung lah ulungêna
kêrismu dèn agêlis
kalêbu nglarangan
gawe sawênang-wênang
tingkahmu kaya dipati
ing Pranaraga
ngising akon nadhahi

lah bok sisan binalangakên maring wang
Ki Sandhangrowang angling
dhasare gandhila
tingkah edan-edanan
Gêmblangserang ngling bok uwis
sêdhêng rinêncak
hyah pira wong tri glintir

Sômbangèrèng wus payo dha dhinedhelan
sumabung Kêndhilwêsi
wong kaparad edan
angina tyang kathah
lah wis payo dèn dhêploki
ih tai jêjêlna
mring cocote kang balêndhing

sru bramantya Ki Wuragil Kulawirya
mojar mawinga wêngis
e dubilah setan
alit tumêkèng wayah
durung tau dèn abani
sawiyah-wiyah
ayonana wak mami

tan kongsi sun tibani krisku si rôndha
dak tangan bae dhisik
sigra pra durjana
ambyuk parêng narajang
ting sarêdhèt ngunus kêris
Ki Kulawirya
Jèngraga Jayèngrêsmi

sarêng ngadêg gya rinêmpak pinarjaya
Kulawirya Jèngragi
kinarubut kathah
sinudukan tan pasah
kang mêdhang ngalewang nitir
sakèhing braja
tan ana kang nêdhasi

ting barêkuh rukêt rupêg drêg-udrêgan
braja kacangan tangkis
tambuh mungsuh rowang
rok caruk-cinarukan
samya rowange pribadi
ana kêdhotan
kang gonyèh gubras gêtih

durjana kèh ing jawi mirsa kêrêngan
parêng surak gora tri
mangrik barêkikan
gantya ngêbyuk mara
mangsuk jêjêl rêbut dhingin
datanpa rungyan
wor panjriting pawèstri

Ki Nuripin arsa lumayu tan bisa
gupuh gludhêngi tai
amblusuk ing lungan
wêdi yèn kapêdhang
gragapan ngrukêpi cacing
amêgab-mêgap
kaplêsêk uyuh tai

pra durjana agidrah ulêng-ulêngan
jogan bêk dening janmi
myang ambèn kèdêkan
ting grêjêk wong kathah
dalika tugêl dèn ciki
pêdhot antolnya
anindhihi Nuripin

bêngak-bêngok kaidêgan ing wong kathah
Nuripin tan bisa sik
jêrat-jêrit sambat
dhuh kula bêndara
sangsaya ramene jurit
granggang talêmpak
pênthung tawok suligi

ting carêngkling katangkis sami gêgaman
carok rok silih ukih
ambacuk bat-bêtan
tan ana kang tumama
malèsèt liyaning pring
balik rowangnya
priyôngga kèh kang kanin

Jayèngraga raosing prang tan rêkasa
lir sinawuran sari
tumamèng ing ôngga
tan pae ingkang paman
raosing sarira kadi
grayanging rôndha
kalane dèn gablogi

Jayèngrêsmi lan kang rayi Jayèngraga
ngeca-eca tan osik
jumênêng kewala
namung Ki Kulawirya
anggrêgut nêngkah tan wigih
pan ora karsa
narik kêrisirèki

kewala mung tumandang kalawan asta
kang tinêpak jungkêlit
pisêg irungira
kang dinugang macicil mlumah
wênèh kangginêjil mlirik
tan ana tahan
katiban asta ting brêkik

pra durjana akathah kang katiwasan
cangkêm gêgubras gêtih
gogrok untunira
myang pêcah matanira
kèh kang kalêlêr tan eling
barkat wong kathah
gantya parêng ngêbyuki

angrarêjêng tan sêlan dènnya marjaya
Kulawirya tan gingsir
rinêbut ing kathah
ngiringan wingking ngarsa
myang Jèngrêsmi Jayèngragi
angeca-eca
rinampok kèhing janmi

Kulawirya kurdhanya anglir andaka
angrampêt tumbak kêris
granggang pêdhang klewang
berang myang arit bapang
pêpênthung lawan suligi
lir êmpyak kinêprak
kèh gigal tibèng siti

pra durjana tan tahan linawan tangan
tinapuk dhinupak glindhing
lan tinatap cagak
binithi tênggok nuntak
bau sêmpal kiwir-kiwir
irungnya timpal
wênèh kupingnya pêthil

giris giras lumayu asalang tunjang
tan kongsi mêdal kori
gêdhèg brol kajêjak
rêbah gêdhasok kathah
syarane gumrêdêg atri
lir mingsa ginusah
Dhadhungawuk kang giring

sirna larut sakèhing para durjana
samya lumayu gêndring
kang ambrug rumangkang
rêngkêng-rêngkêng lumajar
pêthut binggol ting palêncing
gusis sar-saran
siji tan ana kèri

Ki Wuragil Kulawirya sih gambira
balia sira baring
eman kakokira
jadhuk-jadhuk durjana
yèn nyêrèt pating palirik
liyangan bantal
tan sêmbada sidhangling

Ki Nuripin agruguh anèng jro lungan
dhuh bandara kami
lah kula bêndara
nuwun tulung kawula
gêgêr gèpèng ngambung tai
kaidak-idak
ing wong kathah wak mami

Jayèngrêsmi Jayèngraga Kulawirya
kagyat dènnya mirsani
sambate santrinya
Nuripun biyung-biyang
Kulawirya gya mring jawi
tinon tan ana
mirêng nèng jro wismèki

malbèng wisma angling nèng ngêndi gonira
santri matur nèng ngriki
sigra Kulawirya
muruki ing gènira
nèng longan santri Nuripin
nulya ingingkap
ambène kang nindhihi

wus kabênggang Nuripin tan bisa ngrengkang
tinarik kinèn tangi
Nuripin sêsambat
ingkang alon kewala
kawula tan bisa tangi
langkung sakitnya
samya gupuh nulungi

wus mangkana ing wancinya gagat enjang
Jèngrêsmi ngandika ris
kadipundi paman
punapa lajêng lampah
punapa rèrèh ngêntosi
kang darbe wisma
Ki Kulawirya angling

môngsabarong kawula anut kewala
Jèngraga matur aris
yèn parêng panduka
luhung lajêng kiwala
pan wus luwaring prakawis
tanpa damêlnya
akèndêl anèng ngriki

Jayèngrêsmi ngandika ya bênêr sira
payo mangkat tumuli
lah ta priye sira
Nuripin apa bisa
lumaku mangkat saiki
alon turira
lir pêksi sarkara ris

