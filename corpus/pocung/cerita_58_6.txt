banthèng lawung paran iki sêmunipun
sira wus akarya
kautaman amrih bêcik
mring si bajul bajul nora anarima

iya kudu angalani karêpipun
nora ngrasa pisan
yèn maune mèh ngêmasi
kurang thithik modar katindhihan wrêksa

ywa na iku si banthèng kang ngungkil kayu
tan wande pralaya
si bajul mati kapipit
dening wrêksa mati patine duraka

têgêsipun iya si bajul puniku
liwat datan arsa
maring kabêcikanèki
ya si banthèng bênêre iku ngulihna

mring gonipun lami katindhihan kayu
si bajul punika
dokokna ngênggone nguni
nuli gigiripun tindhihana wrêksa

kèndêl dangu sikidang arangu-rangu
nèng pinggir bêngawan
si banthèng nora nampani
sêmunira si kidang awlas tumingal

tyase kaku si kidang osik ing kalbu
puluh-puluh iya
si banthèng sêmpuging galih
nora pasah binalang sêmu kewala

mêlasayun si banthèng ika sun dulu
karya kabêcikan
mêngko arsa dèn alani
wênang ingsun têtulung kinaniaya

dadya muwus si kidang wacana arum
hèh wong mitraningwang
si banthèng anjaluk adil
durung lila punuk arsa dèn caploka

mring si bajul mulane tan awèh ingsun
durung kabênêran
pradongdi salayèng budi
maksih gèsèh pikire durung anunggal

yèn wus kumpul ing rêmbug saekakayun
nora ting balêsar
pama mangetan lumaris
jinujul mangulon môngsa kapanggiha

wong mangidul wasana ngalor kang jujul
yêkti tan kapanggya
mangkono pamanirèki
gampang bae yèn ingsun kang bênêrana

lawan bajul sira pawongmitraningsun
yèn sira pracaya
iya maring awak mami
lah turutên rêmbugku ingkang prayoga

sira bajul yêkti sida nyaplok punuk
yèn wus môngsakala
pètên lilane lêstari
iya ingsun kang nibani bêbênêran

nora kekuk dadi gampang nyaplok punuk
ingsun kang minôngka
jêksane ambêbênêri
miwah banthèng karone lamun pracaya

bajul muwus iya kidang ingsun turut
yèn bênêranira
kidang kaya karêp mami
karsaningsun nyaplok punuking andaka

kidang muwus aja susah sira bajul
yêkti lamun sida
sira nguntal punuk sapi
lamun sarta karsane kang murbèng jagad

sira bajul malih alon wuwusipun
ya ingsun pracaya
kidang sakarsanirèki
lah dèn enggal kidang nuli bênêrana

atiningsun kasusu kudu anyapluk
mandah gurih mana
punuke si banthèng iki
sira kidang nauri sukur mangkana

kidang wau alon ing pangucapipun
lah banthèng dèn enggal
si bajul angkatên nuli
ulihêna gawanên marang dharatan

kadya wau aja owah tatanipun
tirunên sadaya
yèn wus praptèng dharat mangkin
bajul nuli sèlèhna ênggone lama

bajul iku mujur ngêndi kalanipun
katindhihan wrêksa
tirunên kaya kang dhingin
lamun uwis bajul sumèlèh ing lêmah

nulya wau kalanira dhungkar kayu
iku tirokêna
sakôntha-kanthane nguni
rikalane sira têtulung si baya

lamun uwus têtela ngong nora ewuh
gawe bêbênêran
anibakkên kukum adil
sigra mangkat si banthèng anggendhong baya

sawusipun banthèng mêntas saking banyu
praptaning dharatan
gêgisik prênahing nguni
duk sangsaya si bajul katiban wrêksa

kinèn mudhun si bajul sigra tumurun
saking gêgendhongan
anglungsar gonira lami
datan owah bajul ing panglugurira

minggah gupuh si banthèng maring pêpundhung
gon oyoding wrêksa
kalane banthèng gambuli
anggêgambul si banthèng prênahe lama

gya malêncut kidang minggah ing pêpundhung
sapraptaning kana
kidang pangucape aris
lah ta bajul apa wus bênêr mangkana

awitipun kalanira nêmu ewuh
si bajul angucap
iya kidang datan sisip
pan mêngkene mau solah nyatanira

lah dèn gupuh kidang trapêna adilmu
nuli kalakona
ingsun nyaplok punuk sapi
wus prayitna si kidang alon angucap

iya bajul mangkene bênêran ingsun
agampang kewala
gigirira iku nuli
wus anglugur banybur tindhihana wrêksa

dimèn lampus patimu katiban kayu
kaya mau ika
si banthèng aja nulungi
pan mêngkono bajul babênêraningwang

de sirèku arsa mêmangan puniku
marang pêpunuknya
si banthèng lawung puniki
ya tarinên dhewe si banthèng yèn suka

yèn tan asung tan wênang pinêksa iku
iya sasukanya
punuk-punuke pribadi
sapa lila wong dêduwe dèn rêrusak

nadyan punuk ujêr punuk dadi patut
lamun dèn longana
punuke si banthèng iki
pêsthi krowak awake anêmu lara

punukipun yèn cinaploka puniku
angowahkên sipat
suda kabagusannèki
bênêr lamun iku si banthèng tan lila

jêr sirèku bajul ingkang luwih luput
tan têpa sarira
tan kaprah karêpirèki
anjêjaluk tan nganggo duga watara

sira bajul nauri wacana sêndhu
si kidang têlangkas
sira bisa ngapus krami
saguhira angadili dadi jêksa

têmahipun ingsun kacêlik sirèku
tan bisa ngalahna
padune si banthèng julig
dene mau saguhmu kaya-kayaa

mau-mau yèn awèha wus sun capluk
si banthèng punika
punuke dangu sun rintih
durung lêga banthèng duk anèng jro toya

nadyan iku ingsun amisesa purun
yèn anèng jro toya
sira ingkang jêjaruhi
mêngko dadak kinon mêntas ing dharatan

sira tuhu kidang bisa angapus-apus
nyênyuwani manah
yèn aja ana sirèki
wus sun untal punuke banthèng punika

alon muwus si kidang lah iya bajul
pan si banthèng ana
caplokên yèn sira wani
sira kidang alon malih wuwusira

banthèng lawung payo lungaa dèn gupuh
lawan kancil sira
angladèni bajul baring
andalêming panjaluke nora kaprah

mangkat gupuh kancil kidang anèng ngayun
banthèng anèng wuntat
jagani pakewuh wuri
bêkas-bêkus anjênggirat nolih wuntat

ya ta kang lumakwèng wuntat
anggêgambul bêkos agobag-gabig
banthèng liwung krodha ngiwung
kang rawe-rawe rantas
siwat siwut kayu rungkad dadi umbul
dêringakan ngungak-ungak
solahe anggêgirisi

bajul anututi mêntas
nguwuh-uwuh kidang mandhêga dhingin
lah ta êndi bênêramu
yèn sira nora bisa
ambênêri sira ingkang dadi liru
nora wande sun kalêthak
êndhasmu ngong untal nuli

kidang anauri sabda
iya bajul besuk untalên mami
yèn wus praptèng mangsanipun
sarta karsaning Suksma
yèn tan saking karsane kang murbèng tuwuh
mati maning yèn gêlêma
tuwa kaduwung sun iki

dene iki karsaningwang
amêmisah aywa na kang pradondi
banthèng lawan sira bajul
ing mêngko wus kapisah
luwih kono karsanira rêbut udur
sok uga padha lêgaa
ingsun nora angawruhi

banthèng gya bali cangkelak
krodha ngiwung sarya sru dènirangling
hèh bajul anaking bajul
bajul putuning baya
buyut bajul canggah warèngira bajul
dhikdhustha gêlahing jagad
payo atandhing ing jurit

ing dharat padha prawira
singa tiwas yêkti nêmahi pati
bajul agiris lumayu
sigra malêbwèng toya
langkung miris bajul dulu banthèng lawung
sira banthèng wangsul sigra
katiga dulur lumaris

banthèng lawung kancil kidang
lampahira gunêman urut margi
banthèng tansah munggèng pungkur
jaga ewuh ing marga
sira kidang samarga-marga pitutur
si banthèng langkung narima
lulus prasamya basuki

rakêt dènya pawongmitra
sira kidang sêsanak lawan kancil
miwah sira banthèng lawung
katri saeka tunggal
rakêt sami dènira pawongsadulur
banthèng lawung kancil kidang
tan ana sawiji-wiji

kunêng gantya kang winarna
ana rikang prihatin anglangkungi
pêksi branjangan ranipun
jalu lawan wanodya
liwat saking prihatin susah kalangkung
kang dadya susahing driya
dening anakira katri

kang nusuh anèng pagagan
sira pêksi branjangan jalu èstri
kang èstri ngucap wêtu luh
lah kaya paranbaya
budinira wong lanang iki tan wurung
gaga ingkang sinusuhan
iki uwis dèn sawèni

bakal dèn wiwiti enjang
anak ingsun lagya sumuri-suri
durung ana bisa mabur
ingsun tan bisa gawa
nora wande mati anak ngong katêlu
kèlês pinidak ing janma
dhuh paran budinirèki

pêksi bêranjangan lanang
alon wuwusira angasih-asih
dhuh mas mirah garwaningsun
sira woding wardaya
aywa kathah prihatinira mas ingsun
iya karia sadhela
ngong lunga ngupaya pikir

kang èstri ngucapmlasarsa
angrêrintih iya lungaa dhingin
nanging aja dangu-dangu
ingsun maras kaliwat
pêksi jalu nauri wacana arum
dhuh atma juwitaningwang
iya ingsun nuli mulih

pamit sigra dènya mêsat
angambara ngambah ing wiyati
sira bêranjangan jalu
nênêdha mring Hyang Suksma
hèh ya Allah kawula anêdha tulung
tulungên anak kawula
kang lagya sumuri-suri

sêsambate amlasarsa
pêksi jalu kunêng gantya winarni
nênggih kang anèng pêpundhung
anjêrum sêsarean
anggayêmi kidang ing sadangunipun
eca ing tyasira kidang
anèng ngadhaping waringin

ya ta ingkang alêlampah
akêkêjêr anèng nginggil waringin
pêksi branjangan andulu
kidang kang sêsarean
sigra pêksi branjangan maniyup mudhun
prapta ngarsanira kidang
si kidang anyapa aris

apa ana karyanira
sira pêksi agupuh sun tingali
bêranjangan sauripun
bênêr panarkanira
iya kidang liwat gati lakuningsun
ingsun bangêt kasusahan
lan sarayat anak rabi

si kidang aris têtanya
kayaparan wit mulane prihatin
pêksi branjangan amuwus
ingsun lan rabiningwang
nusuh anèng têngah pagagan puniku
duk lagya apêpasihan
liwat sukane kang galih

nuli ngêndhog ingangrêman
wusnya nêtês pari kasêlak kuning
durung tuwa anak ingsun
katri tan bisalunga
lagya wayah sumuri-suri puniku
ingsun nora bisa gawa
iku susahe tyas mami

parine wus sinawenan
iya besuk-esuk dipun wiwiti
gaga ing pamugutipun
tan wande anak ingwang
mati kèlês kapidak ing manusèku
alon saure si kidang
bisa apa ingsun pêksi

sira jaluk tulung ringwang
kayaparan gon ingsun anulungi
nora duwe akal ingsun
pêksi malih angucap
môngsaborong ingsun pracaya kalangkung
iya maring pakênira
ingsun wus tega kapati

môngsa ta kuranga nalar
sira kidang undhagi manah wêgig
ingsun apan wus angrungu
mau duk anèng marga
sira kancil agunêm lan banthèng lawung
si banthèng mèh kapracondhang
yèn aja ana sirèki

kang têtulung duwe akal
nora wande banthèng mati nèng warih
sinaut maring si bajul
kidang malih angucap
lah ta pêksi bêranjangan yèn sirèku
têmên ngaku pawongmitra
iya maring awak mami

pirabara ingsun bisa
anulungi marang sira sang pêksi
dèn pracaya sira manuk
mring sang amurbèng gêsang
andêlêna besuk-esuk ingsun rawuh
yèn sarta karsaning Suksma
ingsun tulung mring sirèki

wus pêksi nuli muliha
bok dèn anti marang rabinirèki
ingkang bangêt ngayun-ayun
rabinira nèng wisma
sira pêksi nauri wacana arum
dhuh kidang kadangku lanang
têlangkas sun arsi-arsi

ing besuk pitulungira
sira kidang pamuwusira aris
iya aja susah manuk
besuk ngong nuli prapta
nulya pamit pêksi branjangan wus mabur
tan cinatur lampahira
sira bêranjangan prapti

têtanya pêksi wanodya
lampahira apa ta antuk kardi
angling ingkang pêksi jalu
dhuh mirah garwaningwang
aja susah kaya yèn olèh pitulung
ngong minta sraya si kidang
saguh besuk-esuk prapti

si kidang luwih prawira
sugih akal tatag tau ngêntasi
ing prakara gampang ewuh
pakewuh tan kewuhan
si kidang undhagi angên-angênipun
basuki ing basa bisa
si kidang atine bêcik

nulya suruping raditya
punang pêksi branjangan jalu èstri
agunêm tan bisa turu
ya ta kawarna enjang
byar raina ingkang duwe gaga rawuh
sasanakira ginawa
tuwa anom gêdhe cilik

wus samya praptèng pagagan
para wadon kang arsa mugut pari
anggawa saabênipun
sêsajènira pêpak
ingkang lanang anggawa cucukanipun
satangsulipun samêkta
gumêrah swaraning janmi

bêranjangan duk miyarsa
jalu èstri langkung maras ing galih
dangu dènya ngayun-ayun
mring mitranya si kidang
apa cidra dene nora nana rawuh
iki kang aduwe gaga
samya prapta jalu èstri

dènyarsa amugut gaga
sira kidang suwe tan ana prapti
apa maksih enak turu
lali yèn sasêmayan
apa lagi pasihan lan garwanipun
iya si kidang têlangkas
suwe nora nana prapti

ya ta ingkang kawarnaa
sira kidang wus dangu amiranti
mangangên-angên tyasipun
sira kidang têlangkas
sigra mêdal si kidang saking garumbul
wong wadon kang tinêrajang
kagyat alok kidang sami

sira kidang galibêdan
wira-wiri panggonaning pawèstri
si kidang ika dharusul
kagubêd kasêmêkan
sira kidang tinubruk kinabruk tumbu
pawèstri sarya sru ngucap
kidang kêna ngong kurungi

nulya milar gawa sinjang
kakêmbêne bok rôndha sru katarik
kêmbên ginawa lumayu
katut sunguning kidang
rôndha anom lukar kasêmêkanipun
pambayun sinôngga ngasta
kakêmbêne dèn tututi

bok rôndha anguman-uman
kidang bancol rada kênèng panyakit
anyêndhal kakêmbên ingsun
kidang dipangan macan
andêladag si kidang kidang dikêpruk
lah biyang mêngko muncula
kidang tan wurung bilai

gumyak kang samya tumingal
ya ta kidang wus singidan miranti
nulya sagung manusèku
wus rêmbag karsanira
ngêni gaga wiwit pamuguting pantun
sira kidang malih mêdal
saking garumbul tumuli

marani goning wanodya
anyarunthul kagyat sagung pawèstri
alok kidang kidang tutut
ing kono pêgatana
ana ingkang angabruki sênikipun
miwah kinabruk ing tampah
si kidang sangsaya wani

galibêdan ngeri nganan
kang pawèstri sukanira kapati
sèlèh ani-aninipun
ambutuhakên kidang
pan kinêpung tinubruk-tubruk marucut
anjaluk tulung wong lanang
sigra dènya anulungi

kidang sigra dènya milar
tinututan sigra sinawat kudhi
kidang kang sinawat luput
wus miranti singidan
ing garumbul ingulatan tan kapangguh
wus tita nora kapêdhak
manusa sadaya bali

karsanya nutugkên karya
mugut pari kidang anulya bali
pêpincangan lampahipun
dharusul gon wanodya
samya sèlèh ambuwang pamugut pantun
katungkul amburu kidang
rame aloking pawèstri

kidang lumaku dèn purak
pan wus pincang mau sinawat kudhi
baya kêna sikilipun
iku tandhane pincang
ngalor ngidul si kidang kinêpung-kêpung
cinandhak-candhak malumpat
rame gumuruh parèstri

sigra samya tinulungan
ing wong priya kidang milar akêsit
anulya samya binujung
yèn adoh ingandhêgan
pêpincangan si kidang lir pincang tuhu
sinarampang pinêgatan
kidang milar anglir thathit

akêsit wus tan katingal
sira kidang têlangkas wus andhêlik
ingupaya tan kapangguh
mundur kaku tyasira
wayah asar durung ana mugut pantun
rêmbag enjing wangsulira
manusa sadaya mulih

ing dalu wuwusên enjang
ingkang darbe gaga anulya bali
bêkta anak putunipun
gêgawane samêkta
sajèn-sajèn parabot pamugut pantun
jalu èstri sampun prapta
ing pagagan goning pari

duk lagya arsa umangkat
mugut pari rame sagung parèstri
kidang wingi ingkang muncul
nyênyiwo ing manusa
kadya wingi kidang ing sasolahipun
sadina-dina mangkana
tan sida angêni pari

sêsajèn samya pinangan
bubar mulih mundur kasaput wêngi
pijêr buru kidangipun
salamine mangkana
tan cinatur apan sampun pitu dalu
pitung dina laminira
nora sida mugut pari

pijêr ambêburu kidang
kongsi kêlu pari dèrèng dèn êni
pijêr kidang dèn bêburu
ya ta malih kocapa
sira pêksi bêranjangan kang anusuh
anèng têngahing pagagan
anake wus gambuh sami

