Sapa sintên kang asowan
nèng ing pagêlaran nênggih
sira mantriwisesa nung
Kyai Patih Kudanawarsa
myang pra punggawa tumênggung
sinang arya pandêlêgan
kandhusuwan kiwanipun

Andhaloi pêcattandha
dêmang rangga ngabèi iku
jajar lan para putra nung
miwah kang para santana
aglar ing paglaran wimbuh
warna-warna busananya
surêm sang Hyang Rawi kusut

Kasênênanning busana
bo ambèr sajuru-juru
maring pakapalannipun
pra mantri kang sami sowan
sampun tartamtu wong agung
ing jaman kina yèn arsa
miyosi siniwakèku

Ngungêlkên sanjata inggar
ambal kaping tiga namung
kang nyulêt bageyannipun
para nyai narantaka
punapa antawisipun
tangara mungêl sapisan
apratandha yèn sang prabu

Arsa miyos siniwaka
obah ingkang para wadu
ingkang gadhahi puniku
kawajiban cacêpêngan
ngudhunkên cêpênganipun
panah gandhewa sanjata
waos tamèng towok tulup

Yèn têngara mungêl ingkang
ping kalih obah sadarum
kawula wadyabalèku
mirantos panggenannira
rakit ing sajuru-juru
yèn amungêl kaping tiga
obah bupati tumênggung

Myang mantri kang sami sowan
kang leyangan gandhagèku
ngundurkên gêndhaganipun
kang leyangan êpokira
angundurkên êpokipun
kang lênggah ing lante samya
angundurkên lantenipun

Pratandha yèn Brawijaya
wus têdhak saking kadhatun
mangke kang gathita têrus
mungêl kang sanjata linggar
salêbête kadhaton gung
orêg kawula sadaya
kang samya sowan sadarum

I prikanca amêndhaka
sila braja makidhupuh
aja awor aja campur
têngaradalêm wus munya
arsa umiyos wong agung
kawula kang samya darbya
cacêpêngannya sadarum

Angudhunkên cacêpêngan
mungêl kalih têngarèku
kang sanyata linggar gur
orêg bala kwula wadya
priyayi kanca dene sru
têngaradalêm rinambah
arsa umiyos wong agung

Sakèhe kawula bala
kang sami jajar ing ngayun
amirantos prênahipun
sowang-sowang rakit tata
Patih Kudanawarsèku
kakang Mênggung pangêncanan
wontên punapa nindya-nung

Pêkênira pirsa kakang
kang sun-jajari sadarum
tinata-a manggènnipun
ywa kalèru panggênannya
pan arsa miyos wong agung
inggih ki lurah sandika
dhawuh punapi wus atus

Ênggèh nuli kapirsa-a
kanca kabayan sadarum
prênahna kang padha ayun
anjajari manggonnira
aja na nganti kalèru
panggonanne kadi saban
mungêl malih têngara gur

Obah kwula wadyabala
kang leyangan gêndhagèku
ngundurkên gêndhaganipun
kang leyangan êpoknya
ngundurkên êpokipun
kang lênggah ing lantenya
angundurkên lantenipun

Tan antara kang para dyah
kakalih anyothe dhuwung
mudhun saking sitiluhur
dhawuhkên timbalan nata
praptèng ngarsaning nindya nung
Ki Patih Kudanawarsa
dhawuh dalêm sang aprabu

Ijêngandika ngandikan
gèh sandika aturipun
bocah kapatiyan mêdhung
lajêng sarta mamêndhapan
kapêthuk ing pra gustiku
kerit minggah sitibêntar
miyos siniwaka prabu

Brawijaya ing Jênggala
wontên siti inggil binatur
rana ginarbêg sadarum
kang sami angganararas
lênggah ing dhampar mas murub
pinatik ing nawa rêtna
tinarètès sosotya-nung

Ujwala pindha sudama
alêlèmèk kasur alus
babut prang wêdani luhung
têka nir kamanungsannya
kadya Hyang Cakra tumurun
nganglang jagad ginarbêg dyah
widadari kang linangkung

Salênggahira dhêdhampar
Brawijaya sang Aprabu
ingkang sewaka sadarum
têka lêrêp sirêp samya
tidhêm pramanêm mabukuh
botên wontên prabawanya
walang salisik tan purun

Gigodhongan tan obah
samirana tan lumaku
tan wontên swara karungu
saking ing paglaran tan lyan
swaraning abdi kang nambut
-karya ya abdi kêmasan
gêndhing pandhe cat karungu

Kadhang cat botên kapirsa
lawan swaraning pêksi êngkuk
myang kang paksi jalak-pênyu
kang mencok nèng kajêng gurda
têka amêwahi mungguh
wingiting kang pasewakan
sintên jujulukipun

Ajujuluk Brawijaya
iya Lêmbu Amiluhur
Brawijaya Jayèngpupuh
Anjayèngpati pêparab
ya Andewakusumèku
têgêse kang Brawijaya
kang basa Bra têgêsipun

Anyarambahi ing kathah
têgêse wi luwih langkung
jaya mênang wardinipun
wêrdinipun Brawijaya
ratu linuwih satuhu
kathah kawicaksanannya
tuwin kadikdayanipun

Lêmbu Amiluhur ika
lêmbu kang kuwasa mabur
angambah ing madya luhur
têgêse Anjayèngrana
asring mênang ing apupuh
Anjayèngpati wêrdinya
kang digdaya ing apupuh

Tur mênang arêbat pêjah
de Andewakusumèku
basa dewa pan linangkung
kusuma sêkar kang warna
adi gandanira arum
mila miyos siniwaka
Sang Prabu Brawijayèku

wontên kang ginalih mila
animbali sang nindya nung
minggah maring sitiluhur
pinandêng ing tingal dadya
tumungkul amarikêlu
kaya konjêm ing pratala
wadanane sang nindya nung

Nurwitri alon lingira
mung samantên èngêtulun
Matyasta suka lingipun
apa ana bedanira
janturanne angêdhatun
wayang gêdhog lawan purwa
inggih wontên sanèsipun

Kalamun sira kèngêtan
kadhatonan gêdhog jantur
iya saeling-elingmu
reyang kapengin miyarsa
Nurwitri anulya jantur
awit jêngkar angadhatyan
dumugi ing kèndêlipun

Sabdaning pandhita nyata
pangandikaning sang prabu
tan kêna amindho wuwus
barang kang dènandikakna
sapisan tan kenging wangsul
têdhak saking ing dhêdhampar
arsa kondur angêdhatun

Sinongsongan kêrtas jênar
mubyar pinarada êbyur
para biyada gumuruh
kang sami ngampil pacara
talêmpak landheyan wargu
sinulam kancana mulya
myang waos agêm sang prabu

Kang ngampil capuri jajar
lawan gandhèk anèng ngayun
lawan pangunjukanipun
kêndhi pratala kancana
nèng bokor kancana murub
lan dhampar kancana mulya
kêbut lar manyura luhung

Munggèng kering miwah kanan
pantês tan na wingwang tuhu
Brawijaya Janggalèku
ayun kondur angêdhatyan
lampahe lir macan angluh
lembehan korakan kontal
riyakan gajah aliwung

Ginarêbêg ing badhaya
kawan lajur sisihipun
pra wanudya ayu-ayu
kang sami endah warnanya
sajari tlapakanipun
kang samêkan têngahira
payudara mandul-mandul

Kang mlok-mêlok wadananya
rompyoh-rompyoh sinomipun
ngampil upacara prabu
sap-asta mas banyakdhalang
kukuthuk sababonipun
sawunggaling rêndhi-kidang
liman ardawalikèku

Lantaran sopal kancana
pakêcohan rukmi murub
kang cakêt ing ngarsa prabu
têka nir kamanungsannya
kaya jawata tumurun
amilanglang ing bawana
widadari grêbêg pungkur

Kèndêl ing pundi sri nata
dènnira arsa ngadhatun
kèndêl wontên madyanipun
ingkang bale sokasana
ajumênêng sartanipun
leyangan lare wujul myang
nolèh kiwa têngênnipun

Sapa sintên kang atampa
sêdu malêm sang aprabu
iya nimbok Sêpêtmadu
myang bok Madu-pinasthika
nêmbah gya lumajêng gupuh
dhatêng ing wana Pucangan
angaturi ing wong agung

Guruning putri wus tamat
samantên kèngêtanulun
ya Nur saka pangrasaku
cukup turut kang ukara
priye Pangawe sirèku
lah bok iya angapalna
têmbe yèn ana kang ngangsu

Pangawe nêmbah turira
kajawi wontên kalaku
wêgah saking panjangipun
Sèh Matyasta malih mojar
Nurwitri yèn sira emut
jujuluking para nata
lawan patih Gambuh-ipun

Nurwitri nêmbah matur
saking rêmên dadya maksih emut
jujuluking ratu jêjêring kang ringgit
gêdhog mênggah para ratu
umpak-umpakaning katong

Brawijaya rumuhun
de wêrdinya wus kasêbut ngayun
lajêngipun punika namining aji
Mêndhangkamulan rumuhun
Jayalêngkara sang katong

Wardi sangêt satuhu
nganggit tingkah kapênêdan luhung
ratu Majapait kang sêpuh winarni
Teja-alêngkara prabu
wêrdi nguningani yêktos

Panganggit tingkah tanduk
kapênêdan Sri Tejangkarèku
têmbung wancah wardinipun sami ugi
ing Janggala Amiluhur
ing wau sampun kacriyos

Sri Kadhiri winuwus
Lêmbu Amijaya têgêsipun
lêmbu ingkang mêjahi samining sapi
ya Jayanagara èstu
lalanangingnagri yêktos

Sri Ngurawan winuwus
Lêmbu Amisani têgêsipun
lêmbu ingkang amisesa ya sang aji
Lêmbu Sangara pan lêmbu
sagêd ngambah ing toya rob

I Jayasana prabu
sagêd manggènnakên sliranipun
mangkya jujuluking ratu Singasari
Lêmbu Mangarang sang prabu
lêmbu kang sagêd basa wong

Ya Lêmbu Amêrdadu
wêrdi lêmbu kang lêmês kang alus
ya Sri Anjawantaka têgêsnèki
kang digdaya ing prang pupuh
mangkya para patih gumantos

Ing Janggala prajagung
Kya Kudanawarsa têgêsipun
kuda aran titihan na awêning
warsa tuduh ingkang jawuh
pikir lir dhawah ing jawoh

Tur padhang rosa pêngkuh
gantya patih Kadhiri winuwus
nindyamantri Jayabadra têgêsnèki
kasagêdan pindhanipun
padhanging wulan mêncorong

Ngurawan patihipun
Jayasinga mênggah wêrdinipun
jaya mênang singa macan kajêngnèki
sagêd tur mênang apêngkuh
ing Ngurawan winiraos

Jayakacêmba èstu
winardènan bangkit awor lêmbut
miwah kasap tilas namanipun patih
Ki Matyasta manthuk-manthuk
wasana ngandika alon

Pangrunguku wus dangu
unine kang bêdhug iku mau
wus sêdhênge wêktu sêmbahyang Luhur-i
prayoga ngasoa kulup
nadhah banjur wêktu Lohor

Ingkang kinèn wus mundur
maring tajug nadhah tuwin wêktu
tan cinatur ratrinya lir sabênèki
enjinge sawusnya muruk
samya nèng pandhapa jagong

Matyasta lingira sun
nutugake wingi kang kacatur
janturanne wayang gêdhog waduaji
akèh kang nora kasêbut
kang padha sumiwèng katong

Cêbolang lon umatur
sawêg nêmbe ing pamyarsaulun
pangandika kang winastan waduaji
pancèn waduaji iku
sagotrah pra wadya katong

Ing jamannira dangu
nganggo winardèn lir kang kasêbut
layang Raja Kapa-kapa arannèki
Mas Cêbolang nêmbah matur
prayogi bilih kawiyos

Pantèn ing pamintamu
atut anging mung saelingingsun
blêjat-blêjat lungguh lan wêrdinirèki
lothung kanggo cagak lungguh
timbang nyatur alaning wong

Patih ingkang karuhun
wêrdi parentah iya puniku
ingkang wênang parentah pra wadya tuwin
ingkang kapasrahan tuhu
pangawasa ing sang katong

Nyampurnakakên dhawuh
saolahing pranata prajèku
mangkya adipati wêrdi panggêdhening
parentah iya puniku
kang winênang ing sang katong

Tampi dhawuhing ratu
utawa kang kasèrènan iku
panguwasaning patih parentahkên yêkti
patraping satuhunipun
bêbênêran kang sayêktos

Senapati winuwus
wêrdi amangku parentah tuhu
ingkang wênang anggadhuh pangwasa aji
pinasrahan angrèh wadu
para prajuriting katong

Mariksani wira nung
ingêr gêlaring kang aprang pupuh
anganglangi pringgabayaning ajurit
wênang lawan mokalipun
mangkya bupati rinaos

Dene ta wêrdinipun
bawahaning parentah puniku
iya iku kang winênang marentahi
bawahing pribadinipun
lawan kang bênêr sayêktos

Nampani prentahipun
saking papatihnya sang aprabu
mangkya adipati kupu wêrdinèki
adipati mardikèku
madanani wadu katong

Pradikan para wiku
pan winênang marentahkên tuhu
saolahing pranata ingkang agami
dene ta pakaryanipun
anglakoni kudu jegos

Sakridhaning puniku
laki-rabi apa mêsthinipun
lan bêcike têkèng sampunaning jisim
wasis mutusi pamandum
têtinggalaning kang layon

Waskithèng karya rampung
ing prakara talak wasiatu
rukun waris wah trap tutulak sêsakit
amumulang amumuruk
lakuning agamaningong

Nupiksa sakèhipun
papan kamuksan sakaliripun
patilasan atanapi candhi-candhi
dene kawajibanipun
kudu mangêrti gumathok

Lumastarining wadu
angèstokkên ring agamanipun
istijrating nagara kudu mêruhi
sakèh agama kawêngku
bangkit nêgêsi nyuraos

Sakridhaning kang têmbung
ekal-ekal ing sajuru-juru
tinartamtu singid wardining narpati
de tumênggung wêrdinipun
dhênggung twin tatindhih yêktos

Ingkang winênang tuhu
mariksani samubarangipun
ing lêlakon ayahaning narapati
miwah kabubuhan iku
olah gagaman kang dados

Agêming sang aprabu
lawan winajiban tinartamtu
nanggung ala ambêke kancanirèki
wadana mangkya winuwus
wêrdining kang winiraos

Rai tuwin pangayun
kang winênang dadi ulu-ulu
patraping kang panggaweyan sarta wajib
dadi pangayuning laku
sadhengah pakaryèng katong

Mangkya nayaka iku
wêrdi pangirit tuwin panunggul
dene dadi pangêdhene wadya aji
winênang matah karyèku
karèrèhannya pribados

Punggawa wêrdinipun
pangayap myang pangawinan iku
lawan têgêse manèh iku pangampil
dumadi titindhihipun
ngampil pacarèng kaprabon

Myang ngampil prentahipun
myang papatih warangkaning ratu
mangkya pangkat ariya ingkang winarni
wêrdi padhang miwah luhur
yèku santananing katong

Ingkang winênang campur
panggaweyan lan pra wadanèki
utawa pra wadana kang santana-ji
wênang sinêbut aryèku
Gurisa salinne pupoh

Sinang-arya wêrdinira
sinêbut luhur sanyata
iya iku punggawa kang
winênang nunggal pakaryan
kalawan para santana
mangkya panji wêrdinira
tutunggul yèku santana
ingkang winênangkên dadya

Pangarêpe kang prawira
mangkya prameya wêrdinya
bangsa linuwih sanyata
iku bangsane kang para
gêdhe kang winênang dadya
susulih alumaksana
panggaweane punggawa
ngampil kapraboning nata

Mangkya kaliwon wêrdinya
kapiji dene winênang
tampa prentahing bupatya
utawa malih têgêsnya
kalih ewon pan kagawa
saka lungguhe duk kuna
bumi loro-èwu karya
gantya panèwu wêrdinya

Golongan dènwinênang
anampèni parentahan
saking ing kaliwonnira
dyan kadhawuhakên marang
golonganne pribadya
utawa maning têgêsnya
panewon kagawa saka
lungguh bumi sèwu karya

De Mantri-wêrda wardinya
mantri-tuwa iya ika
kang winênang nyêntèg dadya
panèwu kawajibannya
anampèni dhawuh saka
kapanewon samubarang
prentah sakingkabupatyan
myang pakaryan panewonan

Gantya mantri wardinira
apan linuwih utawa
sapocapan de winênang
imbal wacana kalawan
para luhur pra satriya
sarta luwiha waskitha
laku kang têlung prakara
dhingin kang ingaran nistha

Bisa anyinggahi patrap
ing laku kang tibèng nistha
de kang kapindhone madya
bisa anêtêpi patrap
ing laku kang tibèng madya
kaping têlune utama
bisa angantêpi patrap
laku kang tiba utama

Layang Raja Kapa-kapa
mangkene wiwijangannya
man luwih de tri têtiga
linuwih têlung prakara
ingkang dhingin iku sêtya
de têmên pangawulanya
alabuh lara pralaya
arumêksa ing sungkawa

Lawan wirange gustinya
kapindho sadu de bisa
nyarèhkên adrênging nala
gêrètèhing kang wicara
wêdi andhingini karsa
jrih mêdhar kêkêran nata
ping tri tau de uninga
sakarêntêging gustinya

Tan kasangsaya sadaya
ing karsa lumuh manawa
rumangsa andarbènana
pangawasanya priyangga
amung ngèsthi angantêpi
kasaguhan lawan janji
gumantya arya-papati
wadana prentah kang wêrdi

Yèku ingkang pinitaya
anampani kang dhadhawah
anglakokakên parentah
de arya-tiron wêrdinya
wadana pangulat yèka
kang pinitayèng wuwulang
laku utama utawa
tinartamtu kabutuhan

Matrapake sakathahnya
pakaryan kang bênêr iku
lawan kang winênang jaga
ing panggawe mungsuh nata
de arya-leka wêrdinya
pan wadana pananggalan
yèku ingkang pinitaya
anglurahi para wadya

Kang ahli petung myang palak
pananggalan sasasinya
de arya-jamba wêrdinya
wadana pasucèn yèka
pinitayèng lurahana
pra wadya pangulu toya
kang rêrêsik jroning pura
ngrêsiki siraman nata

Apadene pakaryanya
bêciki sajroning praja
ngrawat ngrêrukti sabarang
ing sajroning dhatulaya
kang mangka kuwajibannya
atabêri amariksa
sarta tinartamtu bisa
napsir gal lawasing karya

Bisa ngrarakit ngrarêngga
bangkit mrantèni sunggata
wêruh aranne kang karsa
lumadi kanggo sunggata
kang tan tumpang-so urutnya
amamardi maring rasa
dhadharan sasaminira
ywa nganti nguciwanana

Arya-sanguri wêrdinya
pan wadana pangudharan
yèku ingkang pinitaya
nglurahi kang wadya jaksa
wênang ngudhari krampungan
kang durung bênêr sanyata
kuwajiban amrayoga
ing lakune kang prakara

Apadene amêmangkat
patraping wisesèng praja
de Arya-niti wêrdinya
wadana sêtya yaika
ingkang tuhu pinitaya
anglurahi para wadya
gêdhong myang winênangêna
gêmèni kagungan nata

Kalawan amamariksa
panggaweyane kang para
among tani sasaminya
gawene nampani ika
pamêtuning desa-desa
pajêg kang dadya sanggannya
lan ngrawati kang pramatya
mêruhi lêbu mêtunya

Pangrukti pandum lan tadhah
dene ta kuwajibannya
amurih ing undhakira
pajêg pamêtuning desa
kang nora lawan rêkasa
tuwin tan gawe pituna
ing parentah lan uninga
cacah glaring bumi desa

Apadene kang pratama
panimbang etung widagda
anggêmèni kang tan nistha
de arya-kandha wêrdinya
wadana dagang yaika
ingkang kapitayèng praja
anglurahipara wadya
sudagar de wajibannya

Amariksani kang samya
anglakokkên gêgramènnya
kang mêtu saka nagara
utawa ing lêbunira
gramèn saking manca praja
de Patya-tandha winarni
wêrdi amarintah tandha
yèku ingkang pinitaya

Madanani pra pabeyan
-ning bandar dharat sadaya
dene kawajibannira
anyêkêl kang panguwasa
pasar sapanunggalannya
pêcat-tandha wêrdinira
mêcat tandhaning baita
yèku ingkang pinitaya

Amadanani pabeyan
ing bandar laut sadaya
kawajibannya angasta
panguwasaning muwara
sagara sapanunggalannya
tandha-mantri wêrdinira
mantri tandha yèku ingkang
pinitaya juru dadya

Pamupu beyaning pasar
de tandhamohi wêrdinya
pangkating pangolah ika
kabutuhan amêmangkat
lakuning pakaryan ingkang
pancèn olah ing pakaryan
lêmbut utawa kang agal
pinatah pakaryanira

Mangkya jaksa kang winarna
wêrdi jêjênêng yaika
wadya ingkang binubuhan
angrampungi bêbênêran
samoaning kang prakara
tartamtu iku karyanya
mungguhing kuwajibannya
ngèstokakên anggêr sarta

Kiyajating kang nagara
myang rumêksa pangadilan
gandhènganne gunggungannya
karya nampani prakara
wajib mangèstokkên marang
parentah kang wus tan owah
lan murina marang praja
tunggalanne marga-tama

Gawene bêciki marga
krêtêg angkruk sasaminya
kuwajibanne ywa ngantya
kêsèta tabêri karya
nahên gantya kang winarna
jamba-leka wêrdinira
padhang bulan iya ika
ingkang kabubuhan dadya

Juru mriksani sabarang
myang abot mêngku wisesa
marang prakaraning jalma
olah wisaya gaota
amisaya iwak toya
mangkya pujangga wêrdinya
mangolah mamêsu raga
yèku ingkang kabubuhan

Anganggit carita mawa
tinêmbangkên kwajibannya
mantês uruting ukara
lawan amatrapkên tata
-kramaning layang kiriman
ingkang bisa ngrakêtêna
ing arênggang sasaminya
miluta nyês krasèng nala

Mangrèh carik karyanira
nulis etung kang palastha
kuwajibane uninga
unggah-ungguhing têmbung myang
sumurup paramasastra
sarta ngêkêr wadi ingkang
tumrap ana ing mustaka
padha anandhang supata

Kalihe rêksa-pustaka
karyane rawat rumêksa
layang kang pêrlu sadaya
kwajibane mèngêti myang
nyêkêl radatan kang kanggya
ana ing sajroning praja
sarta mingit wadi samya
Carik anandhang supata

Katri aran among-siswa
gawene mardi kagunan
kasusastran sasaminya
dene ta kuwajibannya
amardi kawruh kang mawa
cinorèk ing papan ika
anggambar sasaminira
sigêg gantya kang winarna

Panjang-jiwa winardènan
lidhah panjang yèka ingkang
dhawuhakên parentahan
de ulubalang wêrdinya
pangajênging kang pacalang
yèku ingkang kabubuhan
dadya juru lakokkên srat
marang ing manca nagara

Anggandhèk nyandhik wêrdinya
yèku kang tinuduh ngêmban
timbalanira sri nata
utawa kang kabubuhan
ngrukti pranti pagantènan
mangkya kabayan wêrdinya
lantaran yaiku ingkang
andhawuhkên parentahan

Dene ngabèi wêrdinya
angimpuni dene nyata
narambahi sakèh karya
mangkya dêmang wêrdinira
cêcêkêlan bêbundhêlan
yèku ingkang kabubuhan
nyêkêl bawah padesan
utawèku kapitaya

Myang winênang mêmantêsa
panganggone para wadya
mangkya rangga wêrdinira
wawêngku tawa pangrêngga
yèku ingkang kabubuhan
bêciki wêngkon bawahan
ing praja miwah padesan
wêwêngkonne sowang-sowang

Amêmangun pan winênang
sisikoning padamêlan
ing sajêroning kadhatyan
miwah ngrakit pasanggrahan
gantya mangke kandhuruwan
de wêrdine sasèrènan
yèku ingkang kasèrènan
dhawah nampurnakkên prentah

Mangkya pasêpan wêrdinya
têtêlik kang pinitaya
dadi juru wowor ganda
angingsêp-ingsêp sabarang
gantya pamotan wêrdinya
pangêmotan iya ika
kang ingandêl pinitaya
amingit wadining nata

Karêrêngan wardinira
kawingitan iya ika
ingkang pinitaya dadya
juru panganglang jro pura
kajinêman wardinira
kasidhêman iya ika
ingkang kabubuhan dadya
juru nganglang durmèng praja

Mangkya gantya pandêlêgan wardinira
panêngkêlan utawi
panênungan ika
kang kabubuhan dadya
juru tênung miwah dadi
juru nujuman
myang bangsa petung bincil

mangkya panglimpingan wêrdi pêrlambangan
kang pinitaya dadi
anjuru pralambang
olah jangkaning praja
pangsingsingan wêrdinèki
pan sabarangan
kang winênangkên yêkti

Ambawahkên pra wadya kriya sadaya
êmpu pandhe maranggi
pangukir pakriyan
kêmasan myang panatah
tapêl sayang gêmblak gêndhing
puntu iyaga
tluk gêbyar wlantên gêrji

Tukang corèk panyungging lan adiwarna
mataya anung uni
gamêl lan panêgar
dene pakaryanira
bangkit amrantèn-mrantèni
sarta rumêksa
lawan bangkit nandangi

Kwajibanne wruh ing tangguh lan sikutan
dhapur lan waja wêsi
pamor bêcik ala
wangunan kang sampurna
maniti sakèhing kardi
tan kaliwatan
turanggan Rajanari

Wruh ing ukur pratamèng agêndhing raras
mataya amumpuni
wasis têmbang-têmbang
lêbda ing cacengkokan
sakèhe kang analisir
tan mawi wangwang
mancèni apatitis

Arumêksa gêmi mring wadi sadaya
de salingsingan wardi
apan salisiban
utawa salisiran
iku kang winênang nênggih
bawahkên wadya
anon-anon sanagri

De panunggul utawa ran pakuluban
pamagangan kang wêrdi
yèku kang winênang
ngrèh wadya pamagangan
pangalasan wêrdinèki
juru wawanan
yèku kang dènbubuhi

Amundhuti kayu marang alas-alas
tuwaburu winarni
wêrdinira tukang
bêburu iya iku
kabubuhan amèt rêndhi
myang satowana
gantya grêma winarni

Wardi-gêni kawajiban jupuk wrêksa
obong myang mirantèni
gêni nèng jro wana
kirata wêrdinira
pangêtêr kêwajibannèki
ngêtêr jro wana
madik kang bangsa singit

Lawan madik anane kang satowana
pragosa kang winarni
kêthèk iya ika
golongan abdi kalang
de kalang-kamplong winarni
wêrdine kalang
anggantung manggonnèki

Winajibkên ana ing wana kewala
wisma rêranggon kadi
gubug munggèng wrêksa
kang agung singit nyata
kwajibanne tuduh margi
kang gampang miwah
pancèn gawat myang sungil

Iku kalang-kamplong kang asung katrangan
wijanging têmbung iki
kalang ubêng ika
kamplong tela gumantung
de kalangbrèt wêrdinèki
kalang sênibrat
tan dumunung gyannèki

Sak gon-ênggon anunggal ing satowana
kawajibannirèki
kalamun sang nata
yun numpu satowana
kalangbrèt kang asung uning
panggonannira
kanang satowanadri

Mangkya wuruk kusir pêdhati wêrdinya
yèku kang dènbubuhi
rumêksa titiyan
pêdhati sasaminya
yèn sripaparèng wanadri
wuruk pinacak
datan kaparêng kari

Kanang mantri-manglima de wêrdinira
mantri manca limèki
yèku panggêdhenya
mantri manca padesan
alungguh panèwu-mantri
tumbal winarna
pupundhèn wardinèki

Iya iku kang dadi wadananira
wong padesan alinggih
mantri-panatusnya
de bubuyut jinarwa
panuwa yèku kang dadi
kamituwanya
wong padedesan sami

Lungguh mantri-panèkêt gantya winarna
adèn-adèn jinarwi
kaluwihan yèka
kang dadya guru miwah
pangulune uwong cilik
ing padedesan
lungguh panglawe-mantri

Mangkya lurah wêrdi ulu-ulu lawan
kapala wêrdi malih
pangarêping unggyan
yaiku kang winênang
dadi sisirahing kuli
lungguh paronya
mantri-panglawe nênggih

Kang partinggi wêrdi pamangkat yaiku
kang winênangkên mamrih
mamangkat pakaryan
wong cilik padedesan
lungguh saparonirèki
apangkat lurah
mangkya bêkêl winarni

Wardi ancêr-ancêr tunggul miwah têngga
kang winênangkên bagi
bêcik alanira
jroning karang padesan
lungguh saparo patinggi
mangkya paragak
wêrdi tunggu utawi

Pakaryèku kabubuhan bênêrana
prakarane wong cilik
sajroning padesan
lungguhe saparonya
bêkêl kang kasêbut ngarsi
sikêp winarna
parinti wêrdinèki

Iya iku wong cilik kang nyangga karya
lungguh mung saparone
kalawan paragak
de karaman wêrdinya
janma arahan utawi
anjrahan yèka
wong cilik kang tan nyanggi

Ing pakaryan mung ngandhung nyagak sakawan
kararahan jinarwi
wong rena yaiku
tan manggon tanpa wisma
myang tanpa canthèlan kardi
uwuh basanya
de nglambrang wêrdinèki

Wong ngambara yèku jalma ingkang lunga
saparan nyambutkardi
de wong ngulandara
wêrdi ngawulèng tawang
tanpa canthèlan lawan nir
tambang pranteyan
myang dumunungirèki

Kajabèku iya ana panunggalnya
golongan wadu-aji
pantèn aywa eram
mring sasurupaningwang
samono iku kalaning
reyang duk bocah
anèng nagri Mantawis

Mèlu ipe suwita nèng Janapuran
kaabdèkakên carik
sabên ari sowan
reyang sawuse bisa
maca atanapi nulis
kinèn rêrewang
wijile kang pakarti

Têmah uning wacan warni-warni
kang dadya tyasingong
reyang nêdhak saana-anane
wusing akil balèk reyang bali
ma mring wutahrahmami
wuwuh trêsnanipun

Rinakêt ing risang adipati
pinaringan jodho
lamat-lamat isih sêntanane
saya kandêl pangawulamami
wah sang adipati
wuwuh trêsnanipun

Reyang aningali saking batin
bangêt nora cocok
ing sabarang kang dadi karsane
reyang bèbèl matur malimpingi
minangka palupi
carita ing dangu

Nistha madya utama dumadi
nanging tan rinaos
nora enak têmbe lêgêtane
mula reyang banjur nyuwun pamit
mahas ing asêpi
anjurungi kayun

Anyênyadhang apurane Widdhi
kèhing dosaningong
daklakoni anèng gunung kene
Mas Cêbolang sawusira dêling
nêmbah turira ris
botên pisan gunggung

Namung ngungun taksih tharik-tharik
tan wontên kang mrojol
sitingangkah sampun tan ginawe
Sèh Matyasta mèsêm lingira ris
palaling Hyang Widdhi
sadêrma katèngsun

Dènbanjurkên kang tumrap ing jilid
ingkang kacariyos
layang Raja Kapa-kapa rêke
panji-handaka wêrdinirèki
tunggulingjajawi
yèku lurahipun

Kang dadya sorsoran pangayuning
prajuriting katong
nahan wirancana de wêrdine
pan prajurit anglingan sayêkti
yèku mirawiji
gantya kang winuwus

Wirajaya dene wêrdinèki
wirakrajan manggon
iya iku prajurit jêrone
gantya wirasinga wêrdinèki
pan iya prajurit
pikuwat satuhu

Iya iku parajurit jawi
gantya winiraos
singasari dene ta wêrdine
singabarong yaiku prajurit
kang rumêksa putri
biyadaning ratu

Mangkya suratani kang winarni
wêrdine rinaos
de kakêndêlaning ati rêke
kang prajurit desa kang pimilih
Wirajanu sami
lan wirancanèku

Galèthèke amung iku kaki
iya kawruhingngong
lah wis wanci lingsire têngange
sêdhêng banjur sêmbahyang Luhur-i
nêmbah kang sinung ling
alon aturipun

Dhuh sang luhung amba atur jati
barkahing kinaot
raosing tyas ulun ing samangke
wusing tampi ing pitutur jati
sumèlèh ing pasthi
narimèng tumuwuh

Sèh Matyasta waspadèng pangèksi
mèsêm lingira lon
waktu iki apan wus sêdhênge
pantèn maring Wirasaba nagri
lèrèha wismaning
Jamal ki pangulu

Ewadene pantèn lamun maksih
sênêng nèng wismèngong
iya nora nana pakewuhe
Mas Cêbolang nêmbah turira ris
yèn parênga galih
mangke bakda Subuh

Ulun lajêng pangkat saking ngriki
miturut sadhawoh
muhung nyuwun pangèstu harjane
Sèh Matyasta manthuk lingira ris
Alkamdulilahi
rabil ngalaminu

Reyang jumurung myang sung pamuji
ayuning lalakon
kang sinung ling sru nuwun ature
Mas Cêbolang miwah catur santri
samya angabêkti
wus linilan mundur

Hèh Pangawe lan kancanirèki
sesuk bubar Suboh
lamun kang ana kang sarju atine
ngatêrake reyang anglilali
ngiras tuduh margi
nanging yèn wus tutug

Talatahing Cêpaka wanadri
baliya ing kono
apan uwis narênthêng dalanne
nora gawe bingunging lumaris
nêmbah para santri
sandika turipun

Pancèn badhe nyuwun lilah sami
ngatêrkên praptèng don
wit katarik saking trêsna sihe
rèhning wontên dhawuhe sang yogi
klilan mung dumugi
Capaka gya wangsul

Tan cinatur siyang praptèng ratri
sak bakdane Suboh
para santri kang yun ngatêrake
wus samakta nèng srambining masjid
Nurwitri gya mijil
lan tri rencangipun

Asung tilaran mring para santri
warata nyakêton
lawan maring pawèstri kang ladèn
winantu ring mamanis malatsih
suka kang nampèni
pujine gumrumung

Mas Cêbolang sarencangirèki
wusnya pamit bodhol
gumarubyug lir ngarak pangantèn
ing samargi-margi kang udani
tumutur umiring
èstri miwah jalu

Yèn kadalon sinipêngkên maring
dhusun tuwin dhukoh
wus rinakit pondhok sugatane
bakda Subuh gya lumaris malih
laminya nèng margi
nahan tan cinatur

Praptaning kang Capaka wanadri
ing wanci sadhawoh
samya kèndêl angling Ki Pangawe
punika gèr ingkang dènwastani
Capaka wanadri
ngalèr ngetan laju

Dumugine Wirasaba nagri
andum karahayon
mugi-mugi ing têmbe Kemase
kampir malih dhatêng ardi Wilis
Cêbolang ling aris
sakalangkung nuwun

Pinarênga de Sang Amurbèng Sih
sagêda kalakon
botên langkung ulun sadayane
sami atur salam pangabêkti
kature sang yogi
sumangga sakayun

Ki Pangawe sarencangirèki
sasalaman gupoh
ganti-ganti tan ana kang cèwèt
tandya mangkat mangidul kang mulih
sigêg tan winarni
nênggih kang cinatur

Mas Cêbolang miwah catur santri
dêdêr ngetan ngalor
lumaksana nurut marga gêdhe
datan nana sangsayaning margi
laminya lumaris
apan tan winuwus

Praptèng kikis kitha wanci enjing
pasaran tumawon
kumaruwuk rame kumandhange
sinêngkakkên dènnira lumaris
praptèng pêkên pipit
mèh tan bisa laku

Kagyat suka duk miyat pawèstri
anom tuwa kêmpong
amaratah samya ngangge-angge
suwêng kalung gêlang gêlang sikil
pupuran jalirit
amung anèng bathuk

Kêmarange dènêmban kinardi
wawadhah tutukon
Mas Cêbolang lan catur rewange
midêr pasar umiyat kang sami
dhadhasar panarik
gagandhèngannipun

Kang awade arum-arum
konyoh sêkar lisah wangi
adhaliyah anggrèk-wulan
andong andul okrak ikrik
argulobang jênar pêthak
noja nala nagasari

Calakêt cènggèr bang wungu
capaka cuwis cêpiring
rukêm ragina rêjasa
kalak kanigara kapi
kênikir kênanga krandhang
kalilika kêkamuning

Kasturi dalima dadu
druju drèngès dongong tuwin
dalongop dialêm dangan
tunjung trate tlutur tluki
tongkèng tanjung sumarsana
sundêl-malêm sêdhêp sruni

Sungsang soka sulastrèku
srigadhing wungu warsiki
wara-wari lara-kêndhat
lara-wudhu landêp kuning
pacar-kuku pacar-cina
pacar banyu purbanagri

Pudhak pancasuda pulu
pancal pandul pandhan-wangi
dhawe dhadhap dhuru jlamprang
jangglêng janti mênur mlathi
mandhakaki maya-maya
gadhung gandapura gambir

Bakung blanggrèng thêkêr pupur
pilis parêm wêdhak mangir
lênga-tuwa ratus mênyan
jêruk-purut mawi warih
sapetak malih woh-wohan
jêruk kêprok kuwik bali

Pacitan adas gumulung
pêlêm lêngis pakèl kwèni
jambu kaluthuk dêrsana
klampok galar lumut-putih
klampok-arum lêgèn-klapa
bohèl mathokal karikil

Pijêtan kokosan dhuku
langsêp sêmak kleca manggis
mundhu kêcapi bêsaran
gowok sawo salak blimbing
dhuwêt kalayu siwalan
gêdhondhong bogêm talodhing

Pundhung crême blimbing-wuluh
nam-naman kamlaka slastri
kêtos katès gandaria
durèn nangka bêndha kluwih
sarangan gayam kalathak
dêgan krandhing kolang-kaling

Pisang raja kusta talun
raja-sèwu mas bêcici
kluthuk gabu maraseba
ambon wulan raja-wlingi
pulut garaita saba
cêmpa êbyar kêpok kêpik

Sinambungan wade timun
wuku watang wulan krai
bêstru ceme pareayam
ula belungan waloh tlik
bokor bligo labu lawan
sêmangka jingga myang putih

Silah kang wade bêsusu
têbu gêmbala gêmbili
linjik bêntul widarapas
uwi-lêgi abang kulit
bêras wilus cacing ula
randha-sluku mamayangi

Glêpung kêtan kunir têmu
uwi-alas padha warni
kacang-pêndhêm kênthang tela
bale rante blitung putih
gêndhurak sênggani jingga
jaran mênthik kunir konyit

Kimpul bêntil bêton arum
centhang lêmpuyangan pari
jambon bêrèt bêlo gagak
laosan tambra garigit
garut gadhung walur suwak
pohung sukuning mungkasi

Kinang rokok kang sumambung
wade crakèn anggi-anggi
jampi parêm rêracikan
sadhêg gandum dènbungkusi
myang kantun nguyup kewala
bras kêncur jram-pêcêl kuning

Êmpon-êmponing tinêpung
têmu glènyèh irêng lathi
êpoh giring puyang gajah
kapur êmprit jae sunthi
dlingo kunir putih rêta
bêngle laos kêncur kunci

Gêgodhongan uyup-uyup
tapêl bobok pupuk pilis
lisah klêntik lawan jarak
bumbon trasi cêmêng abrit
sarêm asêm brambang bawang
salam kalapa kêmiri

Kaluwak krècèk karupuk
tigan ayam bèbèk brati
têrik kênyit cêmêng pêthak
grèh pèthèk gatêl têngiri
wadal gêmbung tongkol sêlar
bandêng balur kutuk itik

Lombok cangak tampar krupuk
wudêl jêmprit ijo abrit
kapri kacang buncis kara
terong-kopèk terong-glathik
mlinjo kroto ucêng miwah
êso slèdri lobak kobis

Jalegor kangkung lêmbayung
bayêm kêmbang klenthang turi
kêmangi cambah thokolan
dhêle gudhe kacang ruji
êbung pêtung bung bêkakak
pête pêtêt jingkol pêtir

Wosèn tlasih wijèk cabuk
tempe bosok dhêle bungkil
sampêt ron kang kukuluban
wade bêras anambungi
pêthak kobêr abrit cêmpa
kêtan pêthak cêmêng mênir

Gabah têpu dhêdhak katul
pari ginèdhèng mawarni
kêtan cêmêng pêthak rêta
otèk canthêl pêthak abrit
jêwawut jèpèn myang boga
onggok pathi warni-warni

Gya wade grabah klênthing jun
gênthong wajan dandang kwali
kêkêp pêngaron jêmbangan
cuwo cowèk lèmpèr kêndhil
layan krên anglo padasan
layah cêcèlèngan kêndhi

Sinambungan wade tumbu
tenggok kêba pithi cêthing
erok-erok tenong tampah
garibigan kalo irig
ulêg-ulêg irus tepas
siwur susuk sajèn sapit

Kukusan gawangan bandhul
pikat kurungan mawarni
gribig sèsèr ilir iyan
anco jala krakat jaring
lawung ambèn galar lincak
kepang gêdhèg patangaring

Alang-alang wêlit kayu
-obong rèncèk arêng sambi
godhong pisang jati plasa
wuluh êpring rampal ori
apus pêtung wulung dênta
myang kayu balungan panti

Kang wade iwèn sumambung
ayam banyak bèbèk brati
menthok myang sade suku-pat
maenda maesa sapi
kapal mawi tinumpakan
kidul wetan amungkasi

Wangsul ngalèr kang sêdya wruh
myat ing para bakul rukmi
wade cundhuk kalung sêngkang
timang slepe bênik pênding
ali-ali kroncong gêlang
wade lêlêmês nambungi

Cindhe plangi gunung-guntur
solok limar polos dringin
wadeyan sawitan wiyar
ikêt kêmbên sarung bathik
gya kang wade lêlurikan
wiyar ciut bakal klambi

Sêmbagi dril kipêr kacu
êtèh gula bubuk kopi
gya kang sami kalithikan
myang dolanan rarya alit
saking daluwang suwèkan
lêmpung kayu randhu êpring

Gya wade sêtagèn bêngkung
kuningan miwah têmbaga
kêndhi cèrèt kêndhil dandang
pangaron jun kèncèng klênthing
bokor tapsirih kêcohan
cêpuk gêntha carat beri

Pangratusan canthing siwur
cakêt lawan tukang patri
tukang kulit wade lapak
sarungan ambên camêthi
sinambungan balapêcah
cakêt lan tukang dondomi

Mranggi pangukir sumambung
tukang landheyan maranggi
lêt marga lit pamanukan
wade pêksi warni-warni
sumambung wade ratêngan
papanganan amêpêki

Jagal mengsa menda lêmbu
wade cangkokan myang wiji
miwah wade tingi soga
nila ênjêt gamping jobin
sela kijing ompak lumpang
wungkal pamipisan gandhik

Jantra pangantih panênun
gya piranti amongtani
linggis pacul cucuk dhandhang
bêndho arit kudhi wangkil
pêthèl wadung pangot gobang
garu waluku mungkasi

Pandheyan têbih lêtipun
Mas Cêbolang catur santri
kèndêl ana ing pandheyan
myarsakkên gunêmirèki
ki pandhe lan jalma ingkang
ayun nyêpuhankên kêris

Dina iki tan pakantuk
nyêpuhi gaman saliring
lawan amacak ukiran
apadene anyarungi
kudu milih dina ingkang
prayoga dimèn lêstari

Rahayu sadayanipun
agung paedahirèki
pikantuk daulat bêgja
sandhang rêjêkine mintir
tumrap kang ngangge kang garap
dene dina kang prayogi

Mung ana lima panuju
Slasa Paing Rêbo Paing
Rêbo Pon Kêmis Paing
Kêmis Pon padha prayogi
mungguh kang prayoga dhawah
ing dina Salasa Paing

Nahan ana ari catur
poma aja wani-wani
nyêpuhi nyarungi macak
dina iki Sênèn Lêgi
sedane Pangeran Sêndhang
Rêbo Kliwon amarêngi

Sedane Pangran Sêdayu
Sêtu Wage amarêngi
sedane Pangeran Wêlang
jangkêpe caturing ari
Akat Wage sedanira
Pangran Cindheamoh kaki

Dina sesuk luwih atut
nuju ari Slasa Paing
sigêg kang samya raosan
nahan ta ingkang winarni
Mas Cêbolang sarencangnya
salêbêtira kuliling

Kathah jalma kang kapencut
maring Cêbolang Nurwitri
kang arsa samya têtumbas
kalepyan samya tutwuri
dene kang samya dhadhasar
tinumbasan tan pinikir

Ninggal dhadhasarannipun
têmah ribêt kang lumaris
saking uyêle kang jalma
Cêbolang sarencangnèki
nilap nora kawistara
kèndêl nèng srambining masjid

Kang anglut pating bilulung
tita wus datan kaèksi
sami wangsul sowang-sowang
ngonggo-onggo angacêmil
marang êndi ika baya
lèrèhe wong bagus sigit

Namun kang nèm rayatipun
Kyai Pangulu Jamali
ingkang nora katilapan
kinodhol saparannèki
wus têtela dènnya raryan
anèng surambining masjid

Gêgancangan asung wêruh
marang ing lakinirèki
kyai ulun atur wikan
wontên dhatêngan ki santri
cacahipun tiyang gangsal
ambêkta tarêbang kalih

Sêmunipun santri nglangut
saking tanah kilèn kyai
sakêlangkung mêlasarsa
sami nèng srambining masjid
kajawi karsa sampeyan
prayogi dipunpanggihi

Pintên banggi yèn sarêju
mondhok nèng pangulon wajib
kiyai tan kenging selak
mancêrêng Kyai Jamali
sira iku tanpa etung
durung tamtu tuk lih-ulih

Kelangane wus tartamtu
rêkasa kanggo baoni
cikbèn sakarone ika
Nyi Jamali angling malih
kyai saking pamyarsèngwang
cariyose dalêm Kadis

Jêng Nabi Brahim kalangkung
asih ngormati têtami
botên mawi mawang jalma
utawi kula miyarsi
gotèking tyang sambiwara
niku santri ing Mantawis

Kasagêdanira mashur
rapal makna murad wasis
dhatêng raos wus sampurna
gêndhing-gêndhing amumpuni
ngèlmu singkir wus nêlas
kathah kang sampun udani

Criyose nalikanipun
wontên kajoran utawi
wontên krajan Paricara
talatah ing Wanagiri
angêdalakên mangunah
langkung ajaib-ajaib

Lawan sintên tiyangipun
ingkang kanggenan gus santri
wus dilalah karsa Allah
andhatêngakên rêjêki
kados pados pasugihan
mila kang sampun miyarsi

Ngucali pating bilulung
pinrih aso wismanèki
Ki Jamali duk miyarsa
ulat ajèr wacana ris
bokne prakara katunan
iku nora dadi ati

Uwis dadi kwajibanku
kudu bêciki têtami
sukèng tyas ling wau mila
kiyai kula-aturi
nuntên-nuntên manggihana
iya bokne dimiranti

Saanane susuguhmu
mung ywa nganti nguciwani
ki pangulu gya tumindak
mring masjid agung dèniring
santri tri bêkta padudan
bêkta epok kang sawiji

Duk prapta taritisipun
surambi pangulu myat ing
warnanira Mas Cêbolang
ngunandika jroning ati
dudu santri sabarangan
warnane bagus rêspati

Lawan cahyane sumunu
gya minggah srambi murugi
tundhuk samya sasalaman
ki pangulu lingira ris
anak kula nilakrami
dhumatêng sang anom pêkik

Gèr sintên ingkang sinambat
miwah kawijilan nguni
tanapi sêdyaning karsa

Cêbolang namamami
dene rencangulun catur
Nurwitri Ki Saloka
Kartipala Palakarti
asal saking dhusun kabawah Mantaram

Sakawit èsthining manah
yun ngaos mring Pranaragi
nanging marga dèrèng wikan
têmah kasasar dumugi
Pacitan pantog tasik
dumadya tyasulun liwung
manut krêdyating manah
tumindaking suku kalih
tanpa sêdya pindha katiup maruta

Tan ketang bayaning marga
palaling Hyang Maha Sêkci
têtêping asih kasiyan
lami-lami praptèng ngriki
kyai pangulu mami
linêpatna saru-siku
sarèhning katambêtan
kamipurun nilakrami
sinambating kang sih tuwin kalênggahan

Ki pangulu langkung eram
miyarsa têmbung mrakati
manis amamalating tyas
wasana alon dènnya ngling
ulun Kyai Jamali
pangulu satlatahipun
nagari Wirasaba
kinasih sang adipati
bilih wontên ruwêt rêntênging wardaya

Ulun kagêm sarasehan
sinorohan kang wawadi
dilalah karsaning Allah
punapa saaturmami
kagêm sagêd mudhari
rupêg rêntênging tyas giyuh
dhuh ênggèr yèn sambada
sadayanya ulunpurih
kaparênga lèrèh wontên wismaningwang

Cêbolang mèsêm lingira
dhuh kyai pandoming nagri
saking ajrih bilih dadya
rêrêgêd ribêting galih
têmahan antuk sarik
tangèh lamun damêl sarju
mila panuwuningwang
kaparênga ing panggalih
ulun lèrèh wontên ing srambi kewala

Têkèng dalu enjang bidhal
pangulu datan nauri
Mas Cêbolang gya cinandhak
kinanthi tandya lumaris
rencang catur tutwuri
praptèng pangulon jumujug
pandhapa wus ginlaran
klasa batu miwah lampit
Nyi Jamali kang mudha ngrakit sunggata

Pangulu myang tamunira
wus pinarak ing pandhapi
lumadi kang pangudutan
pamucangan gantèn wangi
tinungka wêdang kopi
gêndhis têbu prêsan wêdhus
nyanyamikan mawarna
ki pangulu ngancarani
lah sumangga gèr sakawontênannira

Sunggatanipun ki bapa
prayogi dipunrahabi
mucang êsês gya gugurah
waja lajêng minum kopi
nyamikane sinambi
Cêbolang sarencangipun
ngrahabi pasunggata
kyai pangulu ngling malih
sêrêp ulun saking êmbok jêngandika

Nyaiulun ingkang mudha
cariyosipun taksih
nalika wontên Kajoran
sarta wontên Wanagiri
saking kang sampun uning
para sambiwara bakul
Cêbolang mèsêm lingnya
sampun pitados pawarti
èstonipun ulun santri punggung laka

Dayaipun mung pariman
ki pangulu anyêblèki
iyah kok sing ora-ora
èstune ulun wus myarsi
tanapi sang dipati
sring raosan maring ulun
sangêt ayun uninga
dhatêng santri ingkang nami
Ki Nurwitri lawan Kimase Cêbolang

Saking adrênging kang karsa
Gusti Allah anjurungi
mangke sabakdaning Ngisa
ingsun sowan atur uning
Cêbolang lingira ris
ulun sumangga sakayun
kadi angganing ulam
kang wus tinata nèng piring
badanulun sakanca dhèrèk kewala

Pangulu nolèh mring wisma
èh rubiyah lamun uwis
gonmu ngrukti suguh nadhah
mara ladèkna pribadi
nyi pangulu gya mijil
kang tuwa ambêkta bucu
kang ênèm bêkta ajang

nyamikan lan wedang sumingkir nganan

Rampung panataning nadhah
pangulu angling mring rabi
karo padha bagèkêna
marang anakmu ki santri
ywa taha-taha sami
sanadyan nêmbe katêmu
rasaning manahingwang
wus kadi kulina lami
kang sinung ling ganti-ganti sung pambagya

Warata sarencangira
nuwun kang sinung pambagi
nyi padha mèlua nadhah
ngiras pantês angladèni
wawi gèr awêwanting
nadhah ing sawontênipun
dhêku kang sinung sabda
pakantuk kang samya bukti
nyi pangulu mudha nora kobêr nêdha

Uthi ladèni Cêbolang
kalèjême mambu ati
wus dumugi cinarikan
sinungkên mring catur santri
pangulu angling aris
prayogi ngaso nak bagus
punapi mondhok langgar
punapi mondhok wismalit
kidul langgar kidul regol mèpèt dhadhah

Cêbolang alon lingira
bilih kyai amarêngi
wontên wisma lit kewala
gih ênggèr langkung prayogi
èh nyai dènabêcik
piranti lan susuguhmu
esuk wedang sarapan
suguh nadhah siyang ratri
nyi pangulu mudha ngling sampun samêkta

Ah sukur Alkamdullilah
lah mara iritên nyai
Cêbolang sarencangira
wus mundur saking pandhapi
praptèng pondhok nyukani
angsal-angsal sarêm plêtuk
têrasi gèsèk dhorang
gêrèh layur tigan pasir
ayam ati nèng bumbung myang dhèndhèng sangsam

Limang kêba jinaitan
nyi pangulu wus nampèni
santri gangsal wus ambêkta
sisi kêba angisèni
pangulu duknampèni
langkung ajaibing kalbu
sukèng tyas ngudarasa
têkane tanpa nyênyangking
nora cidra ujare wong sambiwara

Iki wujude mangunah
baya kanggo têlung sasi
nora tuku iwak uyah
nahan wancine ngabêkti
Luhur Ngasar Mahribi
atanapi Ngisanipun
Cêbolang sarencangira
amung anut Ki Jamali
bakda Ngisa sowan marang kabupatyan

Sang adipati alênggah
nèng pojok kilèn pandhapi
pangulu marêk manêmbah
ngandika sang adipati
dene ta bêngi-bêngi
kaya wigati sebamu
pangulu matur nêmbah
gusti amba atur uning
wau siang abdidalêm katamuan

Santri anama Cêbolang
sakawan rencange santri
wus katur purwa wasana
ngandika sang adipati
rêksanên kang abêcik
ywa kuciwa susuguhmu
lah wis sira mundura
nêmbah matur Ki Jamali
nuwun inggih sandika lèngsèr sing ngarsa

Sapraptanira ing wisma
awarta mring rabi kalih
ing dhawuhe sang dipatya
myang gunggung tamunirèki
têngah ratri aguling
pajar gidib samya Subuh
mring masjid lan tamunya
atanapi para santri
kacarita gènnya anèng Wirasaba

Wus lami antaranira
nanging dèrèng waktunèki
tinimbalan sang dipatya
sakèh santri trêsna asih
srasehan surasaning
kitab myang maguru ngêntrung
laguning tarêbangan
rênês cangkêm-karut mintir
asring-asring kinarya ing pakaulan

Kalamun ana pangantyan
lami tan kêpadhaning sih
kaul nanggap Mas Cêbolang
kathah santri kang umaring
dilalah gya lulut sih
lawan kaul sanèsipun
wus kajuwarèng prapat
dadya kakêmbanging lathi
lamun ana kang ananggap Mas Cêbolang

Lakon saratri sadina
asal miyarsa ningali
mantuke mring pakauman
tamtu kininthil pra santri
kang samya nahên brangti
sênajan jalu kalayu
sajèn tindhih binagya
sapalih katur ing panti
kang sapalih dèndum marang santri kathah

Nahên garwaning dipatya
garbini wus sangang sasi
karaos ngêdalkên toya
tigang ari tigang ratri
ki jabang dèrèng mijil
jinaga sakèhing dhukun
iyêg lamun ambabar
raharja ibu myang siwi
puputannya animbali Mas Cêbolang

Dipati mangayubagya
jabangbayi nulya lair
raharja sadayanira
marma puputan nimbali
Ki Cêbolang Nurwitri
lawan santrinya sadarum
siyang ing kabupatyan
gêlakan anambutkardi
mangke ratri wêdhare amangun suka

Anuju wulan purnama
lir raina padhangnèki
badhe nèng wetan pandhapa
ênggènning ananggap singir
pêpak sajèn mawarni
sêkar konyoh lawan kutug
sêkul tumpêng mêgana
warna pasar amêpêki
salawate nèng sajèn salawe reyal

Rolas wadhah samya dhulang
liya ancak lawan cêthing
miwah bokor gêlas talam
sadaya dipunsasabi
sinjang sêkaran tuwin
bathik lurik lawan wulung
mangkya rukub kurungan
kang sinjang awarni-warni
padhang bulan binantonan obor samya

Myang kang saos palataran
pati mantri lan prajurit
pandam ting tharik tinata
dènnya lênggah sang dipati
gêdhangkrang anèng kursi
pinggir pandhapi gènnipun
canela kinêmbang mas
pantês ngagêm nyamping bathik
nagasari jinêmbangan latar pêthak

Paningsêt cindhe jobara
rasukan blah bantên asri
sêmbagya lus kapuranta
corèke kêmbang pinêthik
kotang kancing mirah brit
paniti jangga intên byur
dhuwung ganja tinatah
ing-intên mirah tulyasri
kuluk cêmêng baludru ingrenda êmas

Gumbalanya kakêtogan
sumping sêkar hèr rinukmi
abagus pupuk sêmbada
lir kalana angêjawi
ingayap para cèthi
busanendah ayu-ayu
kênya randha wulanjar
andhèr marêk sang dipati
awibawa tinarab para biyada

Miwah sasaosannira
ki adipati nèng ngarsi
kênap myang bangku cancingan
sinêrbèt putih tulyasri
ingkang angladèni
pawèstri samya yu luhung
wedang tèh mêmanisan
powan roti wedang kopi
anèng ngêkan sêmuwa isining meja

Sacaraning lah-olahan
gugurihan manis-manis
pêpak di-adi ingêlah
miwah woh-wohan mawarni
samya rumat cumawis
latar ginêlaran sampun
lampit agêng apanjang
gonne panjak dèn-gêlari
klasa alus ya ta ing wau samana

Mas Cêbolang ingandikan
Ki Jamali kang angirit
busanane Mas Cêbolang
baju kotang kêsting abrit
pinggir rinenda alit
nyampingira kasa wulung
sabuk putih rong kilan
kuluke bathokan sêrail
dhêstaripun jêplakan putih rinenda

Adhuwung kêmalon abang
gayaman landheyan miling
tulange ulam minatan
mirah agênge saranti
santrine kabèh ngiring
gêdhe cilik luwih satus
wong nonton pan atusan
klêbu abdine dipati
nadyan jalma padesan kenging kewala

Pan parentah sang dipatya
bukakna manahing alit
marma wong nonton akapang
jalu èstri pipit-pipit
kinênthêng dènjagani
winatês ywa maju-maju
pan wus pêpak sadaya
sajèn sasaminirèki
saprabote Kimas gènnya badhe nyulap

Pan wus dhawuh kinèn lêkas
sandika kang dèndhawuhi
anulya nyandhak tarêbang
sapolahira rêspati
dhasar radi kinardi
apacak têrbang pinangku
ing dhêngkul dhangak ladak
banyarak anggunungsari
adan lêkas sêkar Jawi gêndhing Lêmpang

