lingsir kulon wayahira
dènira samya ruruntung
anèng pagalêngan dulur
turut pagêr patimunan
nulyanjog tirah mêrga gung
kathah dhusun kang kamêrgan
desa sri langên kadulu

kanan keri pêsabinan
têgal pêgagan atulus
ing wanci wus ra ngucul
samya ngon mring ara-ara
anunggang maesa lêmbu
pêcute asasêletan
agêdrah bungah anglindhung

sindhenan mêlang-mêlungan
gêng alit rare akumpul
pating jarêlèh akukuk
golongan ajak-ajakan
kumpulan saroangipun
samya arêbut pakonan
bandhilan surung-sinurung

raryangon samya pêrangan 
aramya balangan watu
ana kang kêtuju buncur
surake asru gar-gêran
bocah prangan dangu-dangu
saya kèh dadi wong tua
tulung mring nak putunipun

arame gacar-ginacar
sikêp gêgaman prang pupuh
granggang towok sligi pênthung
talêmpak pêdhang kalewang
krêbin pistul myang darêbus
saya sru surake gumrah
kang curna ginawa mundur

kang samya mahawèng mêrga
randhat ngrêrangu andulu
mring wong prangan ramya umyung
rok-rinok anèng pangonan
Ragamênggala amuwus
andêlna wong ing Pandhakan
wis mungsuhe lan wong Munggur

wong padha sok dhêmên prangan 
têkan bocah ijèh kuncup
gisau bandhilan watu
sok pranga wiwitan bocah
Ki Kulawirya amuwus
gih talah niku wong paprangan
punapi ingkang rinêbut

rinewang godrès ludira
Ragamênggala umatur
duka dalêm mawènipun
mung isin kasoran êdak
datan lêt sêtêngah taun
mèh tan wontên wulan bêlang
asring prang busur-binusur

pêpêjah pating jalêmpah
prandene tan kawus-kawus
dhasare sami kêpaung
huh mara ta kowe modar
sapa kae kang kaburu
jêk wong Pandhakan sing kalah
nauri roange muwus

yèn mêksih Ki Malangrana
Malangjaya Ki Mrêdadu
wong Pandhakan tan sor pupuh
mila ramya gantya gacar
de jêjadhuge wong Munggur
kemase Jayawirota
Wirantaka Matangganjur

wus tandhing duk mêksih jabang 
wong Pandhakan lan wong Munggur
bubar-bubar prang yèng surup
bature pating galobrah
samya tatu kadhang lampus
wit bandhilan jarak cina
sami bocah nulya sêpuh

mati muspra tanpa kara
Nuripin gumuyu muwus
lah inggih niku prèhipun
dèn rewangi kraya-raya
tan etung ing lara lampus
paribasan kae ana
kumriwik dadi gumrujug

e e kae kêprie ta
wong siji dèn krubut pitu
sinog baya jur nyunyur
o lah sida kêtiwasan
pêsthi kae banjur lampus
bilah saya rame ika
tan ana kêdhotan têguh

kêjaba bae nyambata 
marang dara kenthol bagus
wuragil Kulawiryèku
iba kaya apa mana
Ki Wirya mèsêm amuwus
Pin kowe bae nampunga
têngahana ing prang pupuh

tangtangên kabèh wong ika
sêdhengah dadi mungsuhmu
Nuripin mlongo mêcucu
sarya ngling we-uwe bilah
dede pabênan puniku
bok sampun susah kên mrika
ngriki kemawon gih êmpun

pinênthung sêk tan kêlawan
alêstari lulus mujung
botên ngathahi pêkewuh
yèn mawi mrika dahnea
iba-iba raosipun
gêgaman ingkang tumiba
ting wikana sakitipun

pêjah botên têka pêjah
ing pêjahe kintênipun
ngèwèg-èwèg raosipun
samya ginuyu ing kathah
Jèngraga mèsêm amuwus
mati thithik yèn sêmoa
kacèk nganggo titir umyung

rinayap marang wong kathah 
Nuripin mêrèngès matur
botên kêpengin alampus
kadhang bau suku ical
ting cêruwil salong kantun
adho sêmoa punapa
sêmoane ajur mumur

sangsa dadya paguywan
Jèngrêsmi mèsêm lon muwus
Nuripin bisa sumaur
mati bae-bae sungkan
apa ya Ripin kadyèku
umatur langkung noraga
o inggih-inggih saèstu

ya ta laju lampahira
turut tirahing mêrga gung
kang paprangan wus kêpungkur
kalingan ing desa-desa
prandene mêksih kêpêthuk
samya anonton paprangan
rare wong tua adulur

praptèng ing Trênggalèk-wulan 
turut pêdhadhahanipun
nikung mawèng ngetan laju
nampak ing têgal pêgagan
kali Kêlampih jogipun
ing kêdhung Bagong wus prapta
samya rarywan amumucung

wancinipun ing wêktu ngasar wus edhum
nèng pinggir narmada
turuting kali Kêlampih
samya suka rêna dènira araryan

apikantuk anèng sandhaping wreksa gung
trênggulun mandira
têkik pilang lan kêsambi
amêlatar rêsik kadya sinaponan

pinggir kêdhung Bagong watu kumlasa lus
langkung sri kawuryan
Jayèngrêsmi Jayèngragi
katri lawan ki wuragil Kulawirya

samyandulu ulam saisining kêdhung
gêng-agêng akathah
tan tarub golonganèki
tambra palung rêng-arêng papar parêmas

gênti munggut abêbayakan ruruntung 
kang oyok-oyokan
sêtatane kadya janmi
samya ngambang pameran amrih kêtingal

esthanipun kadi nêmbrama mring tamu
ingkang lagya prapta
katêmbèn dènya ningali
yèn jalmaa samyarsa atur pêmbagya

ting kêcubuk tandhikan milar asêlur
molah wijah-wijah
abyakan sêbilik-bilik
pra ngawirya suka dènira tumingal

solahipun ulam kang nèng jroning kêdhung
lir ingon majanma
Jayèngrêsmi ngandika ris
ia bênêr tuture Ragamênggala

yèn ing kêdhung Bagong ulame kêlangkung
gêng-agêng akathah
iwak lanangan lan èstri
sakèh iwak tan ana kang mêngkonoa

gêng-gêngipun lan lêmu-lêmune iku
lir ingon rinêksa
pinakan ing sabên ari
dospundi puniku kang Ragamênggala

punapiku tan pinèt sêlaminipun 
de langkung akathah
Ragamênggala turnya ris
inggih botên wontên kang purun mundhuta

yan ing kêdhung Bagong agung ulamipun
wus kuna-makuna
minane sêdaya wingit
tan kengin pinêndhêt sêdhengahing janma

inggih sampun mêkotên la-ilanipun
angkêre kêliwat
ing kêdhung Bagong puniki
dêlah ucêng saimêt tan kêna ngalap

gotèkipun pra sêpuh kang wau-wau
lèpèn Galèk-wulan
ing kêdhung Bagong puniki
warti ingon-ingonipun Menak Sopal

milanipun dêlasan mangke kêlangkung
gêng-agêng akathah
tan wontên purun mêndhêti
yèn pinêndhêt mêlarati tan kuawa

pan ginanggu kang mara bumi ing kêdhung 
gring laju prêlaya
padham sêkala tan urip
wênèh wontên kang mêndhêt edan angomyang

manahipun kêdah anyêmplung ing kêdhung
kêlêm tan kumambang
pêjah buthuk anèng kali
apan lajêng minangsa ing ulam kathah

botên dangu têlas tan wontên kang kantun
giris kang miarsa
katêlah dêlasan mangkin
tiang têbah samawana ingkang cêlak

lingira rum Jèngrêsmi mring arinipun
miwah ingkang paman
lêrês ujaring pralabi
watak ciri bumi desa mawa cara

nêgara gung mawa tata wus saèstu
e mêkotên paman
kados ta kêdhung puniki
wus labêting kabuyutan ila-ila

tiangipun sami muthi amituhu
mring kandha kang wus man
mantêp ing têp angluluri
dadya angkêring papan rèh sininggahan

anor wuwus kang paman myang antinipun 
malih angandika
ênggèh layak kang pêtinggi
tan maido ingong ring pitutur dika

lon umatu inggih sawêg wêrtosipun
umum ingakathah
duka dalêm yêktinèki
pan mêkatên gotèkipun kang kawêntar

myat ing batur ki pêtinggi nulya muwus
e lah ngong kelangan
ya bênêr undangên aglis
kaki Wijakrêti ya ing Galèk-wulan

kang tinuduh sigra-sigra mentar gupuh
Jèngrêsmi kacaryan
mulat mina nèng we wêning
lir wirangrong ulame saking pangrongan

langkung sukanirèng galih
myat mina nèng kêdhung Bagong
Ki Kulawiryajar yèn sun gugu
kang padha dera ngling
iwak angkêr mêngkana
gotèke Ragamênggala

jaman cêthèking nguni 
Menak Sopal kang ngon-ingon
ijab laminira pirang taun
mêksih anglabêti
bêtèking kawingitan
tan ana wani anyamah

linge kangmasmu Jèngrêsmi
gèsèh lan graitaningong
suwene rêrasan kang sun dulu
ulate Si Ripin
lir kucing myat janada
andêlêng ulam ngêlobak

thêk-thêkan kudu amancing
atine kêcangkol-cangkol
jrih ujaring kojah lamun iku
iwak mawa wingit
yèn ajaa akmas
ingkang nambungi warayat

gèbès bae dèn kandhani
watak tan ngandêl ujar wong
katênta kalunta wus kêpatuh
gawene sok mancing
kongsi lali sêmbahyang
arang-arang luhur ngasar

kang dèn pêrlokên mung mancing 
karêm andhêm kèrêm gathok
ing besuk yèn modar dadi wrêgul
lingsang krandhahnèki
dhapure wus kêtara
wis mèmpêr blêg wrêgul lingsang

gumujêng kang putra kalih
myang ginuyu sêdayèng wong
Nuripin anjola amalêruk
kêdumêlan angling
ah lae ya talah
wong kapanja sabên dina

Jayèngraga ngandika ris
Ripin apa ya mêngkono
lir sojare paman dhêmênamu
karêm amêmancing
Nuripin aturira
rêmên kula timur mila

nêntak Ki Kulawiryèki
e e si dipangan potho
dene awikrama cêlathumu
angrêrêngga dhiri
dèn ajèni priangga
dèn timur-timurkên dhawak

kacêmut mèsêm Nuripin
umatur marang sang anom
alêrês ramanta yêktosipun
kaula ningali
ulam kêdhung punika
owêl yèn tan pinancingan

yèn ta sampuna kula jrih 
ing kojah mlarati yêktos
Ki Wirya ris mojar wawi ngriku
kenthol bagus Ripin
gogoa kono sira
ing kêdhung Bagong kèh iwak

nora susah mancang-mancing
cêkêlana bae kono
Nuripin angglungsar pinggir kêdhung
ngula-ula ngagir
sikile kêthawean
nguling-uling tungkakira

sarwi kêdumêlan ririh
wong dèn êkon nyêmplung gogo
bok dhèwèke dhawak asilulup
pèn pinangan dhêmit
lah iku mari ladak
Ki Wirya gumuyu mojar

apa kang kowuwus èh Pin
cêlumikan kathik mencos
lir wong kêsurupan amêcucu
ngagir pinggir kali
Nuripin aturira
e botên thol piambakan

sawêg rêmên aningali 
ulam kang nèng kêdhung Bagong
agêng dhugal-dhugal ting kêcubuk
yèn tianga kadi
Ki Kulawirya mojar
kadi prie kadi sapa

bacute kêprie Ripin
lir sampean pa mêngkono
Nuripin turira sanèsipun
pan botên kadyèki
kadi anu ih klepyan
kayapa ing mau ika

Ki Kulawirya ambêkis
dhasar bandholên dudu wong
sida kêlanjingan dhêmit kêdhung
sing padha nyurupi
cêlathune kandhuhan
de mina ngran dhugal-dhugal

matur lah niku lamnèki
kang sami bancol mêncolot
wong ulam têmênan anèng kêdhung
dèn sêngguh nyêmoni
mrih sisip wong kewala
dhasar andhahari duka

êng e dhasar wong kêpadhil 
êndi ana wong mêngkono
wong dèn rani dhugal lan sirèku
iandhugal êndi
wong caturan lan ingwang
sêmbari ngagir angula

cokore dèn uling-uling
kêthawean numpang bokong
bangêt le gêndhila edan taun
diksura si joprit
sarwi ngambil kêrakal
watu sêpongge kinarya

ambalang ma marang Nuripin
kêni poloke mak kêplok
Nuripin anglumba tangi lungguh
andamoni sikil
matane kaca-kaca
Ki Kulawirya alatah

i bêcik têmên Si Ripin
lir kirik kêtiban banon
ngrajug kêlengkengan muwêr bingung
mak kringkêle apik
dhêmên têmên ngong mulat
kang putra suka kalihnya

sêdaya gumuyu mèksi 
Ki Kulawirya ngling alon
sakake mêningan lah apamu
kang kêna ing krikil
dene kangsi sêmoa
blêg kaya wong arêp modar

Ki Ripin guyu-guyu ngis
matur ih tan wêlas mringong
wong watu sêkluak panggalipun
jare sakêrikil
lah puniki watunya
mak gamplêng polok kaula

kêmiri lêrês kang kêni
biru èrêm amênyonyong
sakite tan jamak kantos bingung
mak pêt konang mijil
pêtêng tan priksa tiang
wong kulit balung kewala

gèning tipis botên daging
tan wande ing lampah bejog
sampean punika damêl butuh
guyon sok nglarani
Jayèngrêsmi wlas mulat
sinamun kasmarèng ulam

karênan dènya ningali 
Jayèngrêsmi Jayèngraga
nèng têmbining kêdhung Bagong
ulam gêng-agêng liwêran
lumarap têlerepan
bayakan atutut-tutut
tandhikan awijah-wijah

Jayèngrêsmi ngandika ris
punika paman kaecan
myat ulam nèng kêdhung Bagong
mèh kakirên wêktu ngasar
pijêr mojar lêlahan
suawi paman awêktu
gupuh kang samya liningan

samya ngambil toyastuti
mêngandhap ing pakêdhungan
pèrènging bambing kang èmpèh
sawusnya dènira kadas
samya awêktu ngasar
antara dangu bakda wus
pêragat praboting sunat

kang tinuding wau prapti 
Jakêrti ing Galèkwul
sarta sutanira gaco
ambêkta samêktèng sêgah
myang tumpêng pakan iwak
rong jodhang pisuguhipun
rampadan ulam dhêdharan

Ragamênggala agipih
anguwuh kinèn mangarsa
Ki Wijakrêti wor lunggoh
kêpara lungse ing tua
pênganggone gênêngan
cara kuna sarwa kusut
mung têkên tanpa gêgaman

Jayèngrêsmi ngacarani
kang kidèn kêparèngarsa
lan ingong kang cêlak bae
Ki Wijakrêti agêpah
anyakup sêsalaman
Jèngraga Kulawiryèku
wèh salam mring kae tua

umatur atur pêmbagi
raharjaning pangampiran
nimpar anèng kêdhung Bagong
sintên kang pinujèng basa
ing wingking kawiryanta
ingkang kasêdya ingayun
pun kaki nuwun sinabda

lan pun kaki nênaosi 
sêkul lawuh sumapala
mung parêrêming kêlantèh
sêtètès wening dawêgan
myang upakramèng ulam
punika sumangga katur
dêlape pun kaki nistha

Jayèngrêsmi ngandika ris
ênggèh kaki ngong têrima
kusunging sih pamulene
mring wong tirakat kêsrakat
ran gus Santri kewala
dening sêsanèngong pungkur
ing kêrajan Wanamarta

lêlana sêdya ngulati
saking patudinging basa
kinèn ngupaya jênêke
kadang tua nimpar paran
maha nis tan bayinat
dadya ing lampah kêlantur
sêjèngsun mring Lêmbuastra

mantuk sêmbèn ngampir-ampir
mrih kêkaruh anèng paran
supaya kathah sunate
Ki Wijakrêti duk myarsa
tyas marma lon turira
lamun parêng sang abagus
mugi rèrèh ing wismamba

Jayèngrêsmi ngandika ris 
kaki aywa susah-susah
sun tarima sêdèrènge
wus kasêdya ing driarsa
wruha warnaning ulam
ing kêdhung Bagong kêlangkung
gêng-agêng ulame kathah

sarta tan kêna ingêpik
kaki punapi marmanya
mênawi wontên gotèke
ki pêtinggi nambung basa
kaki rika matura
dika bêrkat tiang sêpuh
kandhane kang kina-kina

Ki Jakrêti matur aris
inggih kandhane punika
ulame ing kêdhung Bagong
mila angkêre kêlintang
tan kenging dèn alapa
kêdhung Bagong duking dangu
kina-kinane têlaga

winastan têlaga Sasi
pataman sri kawuryan
lêlangoning putra katong
ing Singasari narendra
Arya di Banyakwulan
tumêrah sêlaminipun
têkèng Arya Menak Sopal

jênêk nèng têlaga Sasi 
sêsanèng taman mêrtapa
sih mring ngon-ingon ulam loh
tambra bancèr wirasoca
rêng-arêng lan giligan
papar cakul bèkèl palung
tanapi ulam lanangan

Arya Menak Sopal nênggih
tinêka dènya mêrtapa
barang kang kinêrsan dados
kali Kêlampih pinuja
anjog maring têlaga
lajêng dados sirahipun
kang bênawi pêlabuhan

satêngah wontên mastani
sirah plabuhan punika
sing ardi Jalêr clêrènge
wetaning Kêdhiri praja
turute lèpèn Ujang
angubêngi ardi Kêlut
prênah salèr kilènira

duka dalêm kang sayêkti
lèpèn Kêlampih lan Ujang
rêbat yêkti panêrkane
Ki Kulawirya ris mojar
ing mangke punapaa
kêdhung Bagong namanipun
kadipundi marmanya

Ki Wijakrêti turnya ris 
inggih sawêg kula pajar
duk Menak Sopal waune
kukuwu anèng têlaga
Sasi ngalama-lama
nis marang dêlahanipun
mengkrad sampurnèng têlaga

musna lan salangênèki
ngumara anèng têlaga
tan ewah kadya sabêne
kluruking sawung abênan
sênguk mêlunging gêmak
swarèng gamêlan anguyu-
uyu ngrangin pan pinarsa

cêngkunging kêmpul yèn ratri
swabawane wong amayang
kadhang lir suka rêramèn
pangliking sindhèn sinênggak
sênjata barondongan
myang surak atri gumuruh
kadya nalikane karya

mêkotên sêlaminèki 
wartine kang kina-kina
sêdaya tiang Trênggalèk
yèn wontên kang darbe karya
mêmantu roan-roan
anambut gamêlan sinung
sêrancak rong rancak angsal

miwah praboting patani
wastra kêling sêsampiran
asesaji ing sontêne
enjing pinaran samêkta
nèng pinggiring narmada
binêkta sêkaliripun
myang dhalang anilih wayang

tan wontên susahing janmi
mêmantu nyilih gamêlan
samya mriki pangungsène
sêdhengah kang siniliha
apan antuk kewala
raja kêputrèn pan sinung
kewala tan cinupêtan

milane dipun wastani
têlaga Sasi punika
winastanan kêdhung Bagong
dadya panêbaning gangsa
myang sinung ulam kathah
kèh-kèhing tiang nênambut
won kang melik culika

pinêndhêt barang sinilih 
kang culika tutumpêsan
katêlah dêlasan mangke
tan wontên wong pinitayan
mutung wus cinukêngan
mring kang mara bumi kêdhung
sêpriki tan kadya kina

mêkotên gogotèknèki
duk jênênge Menak Sopal
inggih kala jaman cothèk
ngluluri kaangkêranya
ing mangkya gih trêkadhang
tiang kang kêlilan sinung
amêndhêt ulam punika

yèn tan sinung datan kenging
nêrajang apêsing badan
kathah kang janma wurung wong
Jèngrêsmi suka ing dria
Jèngraga Kulawirya
myarsa andharing pitutur
agênah pênggotèkira

Ki Kulawirya ngling aris
lah kaki saengganira
mèt iwak sawiji bae
punapi tan dadi bahya
Ki Wijakrêti turnya
duka dalêm kang puniku
sumanggèng kêrsa kewala

Jayèngraga lon dènya ngling 
manira ngalap yuana
iwake ing kêgung Bagong
cinoba lamun cinungan
lah mara Ripin sira
ngambila iwak dèn gupuh
Ki Wirya nambungi sabda

ya bênêr Ripin dèn aglis
santri Nuripin aturnya
kadospundi pamêndhête
cinêpêng mangsi kenginga
damêl pancing punapa
coba pinakan karuwun
mênawi kenging cinandhak

yèn wontên ulam kang minggir
mangke ginêdhig kewala
inggih gampil masalahe
Jèngrêsmi alon ngandika
kakang Ragamênggala
rika pakana dèn gupuh
ingkang liningan asigra

amakan ulame warih
amrutah tumpêng sêkawan
ngawirya katri nulya ge
samya amakani ulam
suka dènya tumingal
gêmbira ulam sakêdhung
samya rêrêbut ing pakan

koyol yêl-uyêlan tandhik 
amijah milar ngêlobak
byah kabèh mêtu saking rong
carub wor marupa-rupa
gêng alit tanpa wilang
tan kosi kandhas kang sêkul
pinangan ing ulam kathah

pan wontên ulam kêkalih
amindu tan obah-obah
sarupa nora anggape
antêng wadêr wirasoca
jatmika asung sasmita
Jèngrêsmi mèsêm andulu
ring wadêr ingkang datmika

angandika rum amanis
kaki Jakrêti marmanya
kang wadêr wirasoca ro
beda lawan ulam kathah
antêng tan obah-obah
sêdaya samya andulu
marang wadêr wirasoca

dangu-dangu dèn tingali 
kang wadêr ro wirasoca
sêkala salin warnane
badhèr bang sisik kêncana
mêncorong tiningalan
sêdaya samya angungun
kadya angêmu wahana

nulya ngambang wadêr kalih
alon lêr awak tan obah
antara musna tan katon
sêdaya gawok tumingal
nise kang wirasoca
Ki Kulawirya amuwus
dospundi kaki punika

umatur Ki Wijakrêti
inggih prayogi punika
kados wontên wahanane
kang lir sasmitaning ulam
sawêg dugi kaula
langkung-langkung bêgjanipun
egal lamine kangpanggya

apan pênêd kang pinanggih
kang samya andon tirakat
idayat nèng kêdhung Bagong
sukur angsal kanugrahan
samya alon ngandika
kaki pandonganirèku
kang muga mangkya raharja

Jèngrêsmi mèsêm ngling aris 
Nuripin ngambila ulam
ing kêdhung mênawa olèh
iwak padha dhêdhawêtan
Ki Wirya nambung sabda
lah mara ta dèn agupuh
kinèn amèt minèng toya

apa gogo apa mancing
sêkarêpmu dèn sêngaja
prayoga nyêmplunga bae
Nuripin sêmu kewuhan
rada jrih angkêrira
dadya tingkah ala nganggur
mancing pancinge cêngkolak

pinakanan iwak pitik
cinêmplungkên ing toya
Ki Wirya sêndhu wuwuse
edan Nuripin gêndhila
têka dadak sêmbrana
dêdolanan ala nganggur
sun banggal cocotmu nyêntak

Nuripin kumringkang ajrih 
pancinge cinaplok mina
ing palung kêlangkung gêdhe
Ki Nuripin gugup srigak
sinêndhal mak cêkekal
sru alok uh olih palung
gêdhe têmên mak gudebag

samya gumuyu ningali
iwak pinancing ing wilah
gawok de têka kênane
Ki Wirya gumuyu latah
bilah dene digdaya
kenthol Nuripin sirèku
saiki mari gêndhila

Jayèngrêsmi Jayèngragi
suka tyasira tumingal
tan nyana kêlamun olèh
palung pinancing ing wilah
Ki Kulawirya sigra
muwus lah pancingmu iku
kêbangêtên nora pakra

tak dandanane sing bêcik
pancinge kurang prayoga
kênure bêcik dioyot
bèn aja pêdhot sinêndhal
wus dadya dinandanan
ênya Pin iki wus kukuh
cobanên manèh yèn angsal

Nuripin mrèngès nampani 
pakane nulya pinasang
cinêmplungakên pancinge
laju sinarab ing mina
sinêndhal gumalebag
mêngkana sêdangunipun
jêkak-jêkèk angsal mina

tan kongsi nyêndhal ping kalih
sabên nibakên sinarab
pêpêk olèh sawarnine
sisikan miwah lanangan
Jèngrêsmi lon lingira
uwis Nuripin ywa banjur
wus akèh kang sira alap

Nuripin mêksih amancing
dèn prênah-prênah ing mina
sawiji tan ana nyenggol
ingalih minggir matêngah
Ki Wirya mojar nêntak
hus wong edan dadak bêrung
su buntung kêparat edan

dinukan tan idhêp wêdi
andimêr wangkal apugal
mrêrêm katon iwak bae
Jayèngraga mèsêm nabda
nyata dhêmên mèt iwak
layake pusak sirèku
dene srêpan amèk mina

kang paman aris nauri 
wus karuhan iku pusak
malah kakehan pusake
alis idêpe ya pusak
alis dhesih sisihan
jenggote muwêl lir jêmbut
jumêbêng pating salewar

ia kenthol bagus Ripin
mulane jênêng si Pusak
dening kèh nyêng-unyêngane
gêr ginuyu ingakathah
Ki Nuripin anjola
jinangkar jênênganipun
angêcêmut palerokan

Ki Kulawirya ngling malih
èh Ripin dhèk bièn ika
kowe dèn lolohi lele
marang jêng kyai genea
Nuripin aturira
e inggih kala rumuhun
kaula duk mêksih bocah

kêlawan Ki Basarodin 
kala dèrèng dados ibah
mêksih nama Dulrajake
dados lurah athak-athak
lurah botên mumulang
rèhning kasihan ing guru
kêrênge botên kêjamak

mung mêthès santri kon ngêmis
sêdintên sontên yèn prapta
kinumpulkên sal-angsale
tinêdha sêdayanira
kadhang santri tan uman
myang santri kinèn nênawu
suakan ngayab misaya

kula sring kinèn amancing
mring lèpèn miwah bêlumbang
lamun angsal jaji paron
tan katur ngaji sêmbahyang
pijêr amêndhêt ulam
pêngulu tan milu-milu
mung nênggani anèng wuntat

jêng kyai rêmênanèki
ngingulam dene Ki Basar
doyananipun iwak loh
kula sring kinèn mancinga
bêlumbang linarangan
marang jêng kiai guru
bêlumbang masjid punika

kathah angsal kula mancing 
sabên kula tinimbalan
datan kêpanggah-kêpanggèh
punika nuju konangan
jêng kyai langkung duka
kaya tèngkèk bocah iku
nglêburi iwak bêlumbang

Dulrajak lumayu gêndring
jêng kyai nuduh mring kanca
kinèn nyêpêng mring kula ge
tinubruk tiang sêkawan
jêng kyai angandika
lèhe iwak lele iku
jujokna cangkême pisan

tan ngaji kêtungkul mancing
gya kanca santri angrêncak
sêkawan sami angêbyok
tan nyana lamun têmênan
kula sêngguh gethokan
kaula ginrêjêg purun
linolohan lele mêntah

bancolipun kanca santri
dadak nglolohi têmênan
lelene amatil tênggok
cumêprut kula anjêngat
butul maring gorokan
sru ambêngok biang-biung
jêng kyai wêlas tumingal

gupuh-gupuh kèn ngulapi 
lelene kang anèng têlak
kongsi butul matil tênggok
lajêng rinogoh kewala
lele miring nèng têlak
dinudut patil kang butul
sisihipun nyêngkrok têlak

anyênthak kula anjêlih
lelene egal sinêndhal
ilat cêthak sami kèkrèk
gogodrès ngêmu rudira
jêng kyai timbalanya
modar kowe karêpamu
bocah bêlêr kaya lisang

mila katêlah sêmangkin
gèthèke tênggok kaula
kang myarsa gumuyu kabèh
Jayèngrêsmi lon ngandika
Nuripin iwakira
ia lèhmu mancing iku
bakarên bae lawaran

Ragamênggala agipih 
lan gaco ing Galèk-wulan
gupuh dhokoh sabature
dadèn gêni manggang ulam
sêdaya binakaran
wus matêng sêdayanipun
Ki Wijakrêti turira

sumangga amba aturi
anadhah kang sumapala
kang ingaturan nulya ge
samya wanting wiwijikan
anadhah pasu pasugata
kêmbul bukti katrinipun
ulam anyaran dhinahar

kêlangkung pikantuk bukti
raosing ulam kabina
anyir wus kadya binumbon
mèh têlas sêtunggal sewang
saking ing raosira
antara samya anutug
luaran dènya anadhah

Ragamênggala Nuripin
sami anyarik pisêgah
sêdaya linorodake
sinung mring pra kawingkingan
kupêng nadhah lorodan
dadya kalih gon akêmbul
dènya mangan ting kucapah

anêmên pêmanganèki 
kabèh ngrosakên ing iwak
sinambi mangan angomong
ya talah nora kêjamak
rasane luwih enak
lan sakèhe kang iwak luh
kali kalèn kana-kana

gurihe lir dèn bumboni
ambakna ngong Galèk-wulan
lagyèki wêruh rasane
ing kêdhung Bagong iwaknya
enake tanpa timbang
kaya mokahêna untu
samya gumuyu kang mangan

wong rolas iwak ngijèni
lali lawuh saking desa
anungge ulam loh bae
anutug dènira mangan
warêg kongsi tan têlas
samya kêwarêgên nyêmpluk
wadhuke kang padha mangan

Nuripin mêksih nêmêni 
sisane kang sami mangan
sêga myang kêlaprutane
krowod rinakup pinangan
carup srundèng lan upa
ngamud ri ngalêthak balung
Ki Kulawir sru mojar

hus kêblak cicir Nuripin
thèthèkan nglêthêk thethelan
wis pancène nisthakake
lir sajêge tan kaupan
anggêmêti rewetan
bacot ngiras dadi kêlut
ngrêsiki upa kang gêdrah

gumuyu kang samya myarsi
Ki Wijakrêti ris mojar
gih pênêd tinêlasake
tanggêl owêl dados sisa
sampun isin nèng têba
wong warêg watêpuk kètu
arosa lumakwèng paran

nauri gihipun inggih
yèn ta sampun drawoloa
jrih dinukan pêsthi ngêlèh
niku kenthol Kulawirya
sok dukani wong mangan
nora ngêlumuhi batur
balung usus otot ilat

Ki Wirya gumuyu angling 
pa wis gêmêt lèhmu dilat
lan apa enak iwake
umatur pan inggih eca
anyir tanpa sêsama
sajêg ngong nêdha ulam luh
tan lir punika raosnya

Ki Kulawirya nauri
ya wong mono kowe setan
wong wong-wongan dudu uwong
sêdaya gumuyu suka
Nuripin ginaguywan
Jèngrêsmi ngandika arum
paman suawi asalat

sampun manjing wêktu mahrib
anulya samya akadas
Nuripin adan tumlawong
wusnya sunat nulya kamat
antara pêrlunira
bakda wabin lajêng wêktu
ngisa antara wus bakda

atata dènira linggih
nyamikan sudyèngarsa
samya ngalap sasênênge
pinrutah marang wong kathah
karya cagak lèk-lèkan
mêngkana sêdangunipun
wus dalu samya karipan

aturu pating gulinting 
Jayèngrêsmi Jayèngraga
katri Ki Kulawiryane
adikir kêlangkung rahab
Nuripin sore mula
dèni turu anglugur
ngêlindur bêngok gêmboran

kang turu kagyat atangi
ting jênggèlèk samya tanya
niku napaa baguse
ingoyog ginugah-gugah
gya tangi gurarapan
Ki Wirya gumuyu muwus
Ripin iku katon apa

umatur inggih kaèksi
tiang gêng ali kèh prapta
briga-brigi yun ambêlèh
kang arsa mênthung anjambak
ngagag bithi anêkak
manah kula kagum-kagum
nêdha tulung tan bisobah

Ki Kulawirya ngling bêkis 
wong jablog tan kira-kira
mundhak bêtah dhêkok ngrowok
wis ta mêlèka kewala
matur gih pun tilêman
ngêliêp malih anglindur
angrêruntuh bêraokan

ginugah nulya nauri
mêksih malêlêng tan nèndra
Ki Kulawirya têtakon
krêp tindhihên ana apa
Nuripin aturira
kêtingal tiang gumuyu
gêng alit sêpirang-pirang

ngajak guyon ngilik-ilik
lajêng bêngka badan kula
mripat kula mêlak-mêlèk
e lah sirèku bakalan
kalap kapundhut dhanyang
kèndêl sêdhela anglindur
gêro-gêro gêragapan

ki Wirya gumuyu bêkis
hus cêblung kêparat edan
ambakna nglindur aglanyèh
ijèh nyêngoh amêncangah
têkan nglindur datan lumrah
lumrahe wong nglindur turu
iku wong mêlèk warasan

tindhihên sru angrêrintih 
umatur inggih wikana
akathah têmên kang katon
mêngkana sawêngi pisan
nèng sela kumalasa
tan lêt sêdhela anglindur
Nuripin kaku tyasira

kêrêpên dènya kêtindhih
tan pilih mêlèk turua
ki Ripin nangis gêlolo
angalih panggonan mêksa
tindhihên kewala
akêbut nêbut dharudhut
tindhihên adêg-adêgan

sêdaya tan antuk guling
guguyu mring Ripin dènya
tindhihên tan ana lête
samya guyu-guyu samar
mênawa kêbanjura
anglamong kêna ing kêdhung
Bagong anggagu wong anyar

ing wanci wus bangun ènjing 
Jayèngrêsmi lon ngandika
suawi paman asuboh
utami mupung sih awan
lan Nuripin supaya
mêndha dènira anglindur
kêlangkung kawêlas arsa

kang paman miwah kang rayi
samya têngginas akadas
wus ngambil hèr astutine
mêngkana kang cinarita
Nuripin wusnya kadas
matane mari bariwut
nulya adan agalikan

kang sunat gya angamati
angangkat pêrluning salat
subuh antara bakdane
anutug puji dikirnya
pêragat numpa donga
sêlawat sêsalaman wus
Jayèngrêsma angandika

lah wus kaki Wijakrêti
lawan kang Ragamênggala
kewala wangsulèng kene
manira yun lumaksana
marang ing Lêmbu-asta
kang liningan lon umatur
lir kukila andon wohan

lamun parêng kuala umiring 
ing sêparan akêdah tumuta
marang ing Lêmbuastane
Jèngrêsmi lon amuwus
pan wus sangêt tarima mami
mungguh laku tirakat
prayogi kang samun
tan sigug rarasing lampah
panguntape lampah wus tarima mami
sakèhe kang sih marma

lan wus pêdhak kang kasêdyèng kapti
ingkang liningan sumanggèng kêrsa
tan lênggana sêpakone
Jèngrêsmi malih muwus
kang pêtinggi kaki Jakrêti
sami andum waluya
kewala ngong laju
nulya samya sêsalaman
gantya-gantya wusnya dan mangkat tumuli
sah saking pakêdhungan

mèh rahina wanci pajar sidik
mabang silaking hyang arunènjang
masinjang ima awênge
lulungsiran kadulu
dadu pita rêkta arangdhi
marêngga tuturutan
mèrêm rêmu-rêmu
lir tasiking dyah tipisan
mega malang nêrantang ganthêng-ngênthêngi
angrênuk ima krêsna

tap masusun amêrdapèng wèni 
lir sisinoming dyah micis anjrah
linuding pipidih adèn
kasilakan asuluh
silih solah kasilo dening
hyang suryarsa madhadhar
duk umungup-mungup
ngatirah praba majingga
andipani salire sesining bumi
katrapèng adrakara

sumaringah kabèh pra kirnaning
kadya kagringan manggih usada
duk ratri praptèng arine
kakaywan yag lir mahyun
suka kèngêl katuping angin
antara kawistara
baskara ring esuk
tan wun langêning akirna
kang mahawan anabrang kali Kêlampih
ngidul ngetan nut mêrga

wus kêpungkur kang sêdya umiring 
nèng kêdhung Bagong wus asoangan
samya mulih dhewe-dhewe
ya ta ingkang lumaku
pêdhadhahan dhusun ing Wadi
anampak patêgalan
pala sri dinulu
gumantung pêndhêm kêsimpar
kacang gudhe kêcipir kara kêrai
timun lawan sêmangka

jagung jêwawut kêtela linjik
lombok terong kudhu jarak kapas
tompulu kasumba wijèn
samya tulus tinandur
pêsabinan tan anglêbari
gaga miwah tadhahan
sorotan tan uwun
tan mangsa tigasing gagang
ana panèn mêrkatak amêmping kuning
mapak mlêncut gumundha

ingkang lagya tandur myang anglilir
nyêbar angurit kang lagya mêka
nênampingi miwah anglèr
ingkang garu mêluku
malik ningkal lêbaring dami
kêbone rupa-rupa
kêbo jamus lamus
dari ngantèh dhungkul ranggah
ting balêkèr anggantêr pêcut ngabani
bo o o hir kya-kia

akanthêngan gêgalêng tinamping 
ngêmbong tulakan liraping toya
sri kasêrêng ing srêngenge
silaking ombak banyu
de didan ing angin maringin
nampèl galêng kaplikan
ngapyuk ing lèng yuyu
yuyune yayah asuka
nèng panglengan ayêm lir mangun kamuktin
dening gyan kabêngbêngan

kaboloting rurumbut kang minggir
ingadêgan bango pêcok cangak
balêkok kuntul trinile
angrakêt anèng ranu
kadya puspa mênur mênuhi
panjrah nèng pêtilêman
sumawur ing kasur
tustha kang pêksi putihan
mamrih mangsa ambêncèt bancèt malêcit
cat kêna kadhang tuna

pêcuk caruk rêbut nucuk cacing 
sulambêran mencok pagalêngan
miwah angacob ing warèh
ngungsir canthuka cundhuk
ki Nuripin mèsêm ngaruhi
kanca ing pêcangakan
bisa anênangguh
yèn lagi wong anglèr sawah
glis anjêprah si kuntul putih asuci
anisil prêcil kongkang

tan sêmbada pasêmoning putih
ki wuragil Kulawirya mojar
lo lah milua dèn age
sira bangsaning kuntul
namung putih wulunirèki
sira mung jenggotira
kêlawan jênêngmu
Nuripin jênêng putihan
badhogamu tan kêna balung kumlithik
mêntah-mêntah pinangan

tan etung mung buru warêgnèki 
mungguh pasang sêmu santri kombang
gêsêng lir matêng jabane
jêrone mêntah lugu
durung kambo gêni sapêlik
mêntah sêkojur pisan
iku yèn candramu
Nuripin mlêngèh turira
dene daya yèn kados kuntul nèng sabin
sasat sagêd angingkrang

nèng pêpalang palon kandhang sapi
Ki Kulawirya ambêkuh mojar
i bilah Ripin dilèngèng
bangêt lèh edan taun
agêgarapa wong si pênyakit
jinorogakên sawah
mak cêguk gêlaprut
Nuripin tibèng leleran
mèh kêpacul dorane lagi ambabit
narêngi gacrokira

kang macul kagèt sarya sru angling
i mèh bae kurang thithik kêna
prèhipun niku baguse
Ki Wirya sru gumuyu
gih raine niku Nuripin
kèn nampingi têng dika
rêgêd dimèn alus
sing alus kaya galêngan
tinampingan turene niku kêpengin
lamun dika pacula

kang macul guguyu mring Nuripin 
mlêruk mèsêm Nuripin lon mojar
ya talah awakku dhewe
lah maha ngaru biru
jare wong dèn rani kêpengin
tan kaprah ing wong kathah
wong dhêmên dipacul
sarwi mêntas mring galêngan
Jayèngrêsmi Jèngraga gumujêng mèksi
Ki Kulawirya latah

ngling i Ripin lir wongwongan glali
jêg lara bonyo gawe kucingan
gêlaprut êndhut jenggote
wis ta adusa gêmblung
Ripin ngagag ngrangkul ki ragil
Ki Wirya ngling ya ia
tan parung lambemu
sêdaya suka tumingal
ingkang dadi paguywan samêrgi-mêrgi
Nuripin masuh sinjang

pine ngiras nganggo ing lumaris 
nut mêrga gung ngetan sring papagan
wong pêpasaran mring Galèk
jalu èstri asêlur
ngawirya tri kêrasèng ati
kèngêtan ing kêrajan
ing Wanamartèku
kêlangkung arjaning desa
ing Trênggalèk dhusun dhêkêt adu sabin
pêpasar kèh pinangka

wisan gawe wayahirèng ari
Ki Nuripin kinèn atetanya
dhusun ing Lêmbuastane
kang liningan agupuh
ngandhêg laku janma ing mêrgi
têtanya pundi ingkang
dhusun prênahipun
kang winastan Lêmbuasta
kang tinakon nauri kidul puniki
lêt rong dhusun kewala

kajêng rau agêng kang anganjir
Ki Nuripin wus narimèng warah
umatur mring bêndarane
Ki Kulawirya muwus
lah dhingina ngidul Nuripin
sira atêtakona
ing pawismanipun
kae Kidangwiracapa
ia mangsa bodhoa sira Nuripin
bêlabaka bêlaka

kang liningan Nuripin matur sêndika 
nulyage
andhingini ing lampah kinèn têtakon
wismane

Mas Dêmang Kidangwirapa ing Lêmbu-
astane
Ki Nuripin wus prapta ing pêdhadhahan
dhusune

langkung agêng anggênggêng karang kitrine
kirnane
kinubêngan ing pring ori têpung gêlang
dhadhahe

mujur ngulon kêrajane Lêmbuasta
banjênge
tinuruting jagang jro wiar atêpung
gêlange

ingkang pêrnah pêlawangane dèn woti
jagange
mêrgi agêng ngubêngi jagang mring kori
jujuge

Ki Nuripin praptatèng lawang paregolan
kandhêge
ngadhang janma wêtu saking jro sawiji
tinakèn

saurira kula jrih matur mas dêmang 
têmêne
wontên malih tinanyan sami kewala
saure

kang sawiji malih tinakon mrayoga
saure
yèn prêkara mêkotên dika pangguh
lan lêbe

mring kauman ki pêngulu Asradênta
adate
nika kang wus pinitayan mring mas dêmang
sabêne

Ki Nuripin manthuk-manthuk anauri
arise
lah kang pundi wismane Ki Asradênta
prênahe

tinudingan lah nika ing masjid
êlère
nauri yèn mêkotên pênêd ngong panggih
lan lêbe

lah gèh sampun kisanak ngong têmonane
kaume
inginggihan Nuripin nulya lumampah
ge-age

tan antara prapta wismaning pêngulu
kêpanggèh
sêsalaman Nuripin lan Asradênta
nèng èmpèr

rogok-rogok Asradênta gêdhe dhuwur 
dêdêge
gumapula kêpara akèh kang putèh
rambute

jenggot jemprok anggabrès bruwès atêpung
godhège
netra kêdhop aloyop milulu lambe
andomble

awak irêng kurang daging kêdhuwurên
dêdêge
gondhokira ngêtombol gendhol sagembol
gêdhene

Ki Nuripi mèsêm ngling sajroning ati
wong kuwe
iba apa bêndara lamun wêruha
mring kuwe

mandah gone amoyok Ki Kulawirya
tèk amèk
wong mêngkono dadak ginawe pêngulu
ya gene

amitêmbung Nuripin mring ki pêngulu
sojare
anjêjèrèh jarwani kang mulabuka
jatine

mugi kyai pêngulu anglarapêna 
kature
mring bêndara mas bèi ing Lêmbuasta
nuntêne

ki pêngulu Asradênta anaguhi
têmbunge
gèh nak bagus yèn mêkotên kula matur
pênêde

lah suawi lumêbêt kula kang ngirid
lampahe
Ki Nuripin nyauri inggih sumangga
andhèrèk

nulya samya lumampah Nuripin wuri
garêndhèl
kacêmutan guguyu mring Asradênta
batine

gêdhe dhuwur andhoyok ngêthimil rindhik
lakune
tan antara praptèng jro kae pêngulu
kêpanggèh

nèng pêndhapa Kidangwiracapa tanya
wuwuse
ana paran Sradênta sira agati
dêlênge

alon matur têlèsèh katur sêdaya
bukane
manthuk-manthuk ki dêmang rada kelingan
dangune

alon mojar ki dêmang mring ki pêngulu 
wuwuse
anèngêndi samêngko kang sira pajar
ênggone

Asradênta anolih marang Nuripin
tanggape
Ki Nuripin umatur mêksih nèng wuri
arèrèn

sangandhaping wrêksa gêng rau anganjir
katrine
angling malih èh Asradênta sirèki
dèn age

aturana priyayi kang ngandon langip
lakune
kang liningan lèngsèr Nuripin tan kari
undure

angaturi marang kang sêdya mrêdhatêng
gupuhe
anèngarsa Nuripin ngirid pêngulu
lakune

Jayèngrêsmi Jayèngraga Kulawirya
katrine
dènya rarywan anganti ingkang tinutuh
wangsule

gya katingal Nuripin pan tinut wuri
lakune
ragi pêdhak Ki Kulawirya andulu
karone

sapa kae roange dene adhuwur 
dêdêge
kêdhuwurên ngarêp kêndhèkên kêpara
kêpere

i i gondhok agêdhe lambe andoblèh
andomble
kaya apa dene iku mêmêdèni
dhapure

gêdhe têmên gondhoke sakrungan gêmak
gêdhene
lir gantangan mlêngkung kabotan kurungan
nyanglunge

ingkang putra gumujêng myarsa kang paman
wuwuse
tan adangu Nuripin prapta ingarsa
karone

Asradênta ngadhêpêk matur angglêrêk
swarane
gêdhe nglokor gumrênggêng kadya barênggi
grênggênge

punapinggih paduka ingkang mrêtamu
badhene
ki wuragil nauri ênggèh mêkotên
kyaine

inggih kula punika kinèn ngaturi 
lajênge
maring rama ijêngandika bêndara
kêrsane

lah sumangga sang bagus kula umiring
ngiride
Jayèngrêsmi alon dènira ngandika
mring lêbe

rika niku punapi ênggèh prêtinggi
lungguhe
utawa yên mambu sêntananira mring
dêmange

Asradênta umatur kula punika
yêktose
awon-awon inggih dinamêl pangulu
ing mangke

Jayèngrêsmi mèsêm angandika aris
mring lêbe
lah dawêg ingriki sami sêsalaman
ki lêbe

ki pêngulu gupuh nyakup astanipun
salame
nulya Jayèngraga Kulawirya gantya
rahabe

ki wuragil Kulawirya mèsêm dulu
mring lêbe
sasmita ring kang putra myang mring Nuripin
liringe

Jayèngrêsmi ngandika sêwawi paman
lumade
nulya samya tyasira angraras dria
katrine

pra ngawirya katri wus kairid 
lampahira alon
Asradênta lumakyèngarsane
Kulawirya tansah abibisik
marang Jayèngragi
samya angguguyu

mring pêngulu Asradênta dening
dhuwur kuru gondhok
ia talah ki pêngulu kuwe
wong mêngkono dèn gawe mêngkoni
pêngulu lir pêksi
pêcuk gondhol susuh

Jayèngraga mèsêm tutup lathi
kang pinoyok munggoh
Nuripin melat-melot èncêpe
jêrku apa bênêr pêthèk mami
kadya wong madati
nêmu tike candu

Ki Wirya ngling apa kang dera ngling
Nuripin acêlor
inggih piambakan anêlame
tan antara lampahira prapti
paregolanèki
kèndêl samya ngantu

Asradênta matur dalêm nganti 
nèngriki kemawon
kula matur mring bêndara mangke
ênggèh paman manira anganti
sêkêdhap nèngriki
sigra ki pêngulu

tur uning mring bêndaranirèki
Ki Wirya duk anon
ngling ya talah pênguluning kene
apa saking alime ing ngèlmi
wong kaya mêmêdi
digawe pêngulu

wong irêng blêng jenggot kèh kang putih
angrokob ing gondhok
nurut uang têpung lan godhoke
kaya kêndhil kêdleweran tajin
lan êndhasirèki
gêdhe gondhokipun

tan sêmbada dhuwure kru aking
balung ting pêndhosol
layak kabotan dening gondhoke
gondhok mêdhok angingkuti daging
nglumpuk dadi siji
mring gondhok milulu

miud-miud lakune tênganging 
kêbandhula gondhok
ginuyu mring kang putra kalihe
Ki Nuripin angglêgês sarya ngling
andêlna jêng kyai
kenthol yèn amangun

malah mêksih kurang papanèki
ijèh luwih poyok
Asradênta kang atur uninge
kae Kidangwiracapa angling
gêgêlara aglis
lampit kêlasa lus

sigra rinumatan wus miranti
paligian dhayoh
lon dènya ngling lah turana age
Asradênta gupuh angaturi
marang sang tamu tri
kang ngantu ing pintu

turira ris paduka ngaturi
mring ramanta gupoh
kang ingaturan kerid lampahe
Jayèngrêsmi lawan Jayèngraga
Ki Kulawiryèki
Nuripin tan kantun

kae Kidangwiracapa mungging 
pêndhapa têmbing lor
ingadhêp dening kulawangsane
sêntana kalan magêrsari
tarap anèng wuri
samya saguh-saguh

sangkêp suparaning ngabèi
epok lan paidon
anèng nte lan pawong rencange
samyambêkta pêdhang miwah tamsir
talêmpak myang bêdhil
panguthik lan suduk

arinira katri anèngarsi
dêl-andêling kewoh
Wiranjara lan Wirangjarane
wuragile Ki Wirabrajèki
samya angayumi
bawah tabonipun

lêbak wukir ing Lêmbuastèki
anyapara têlon
pra kenthol tri dadya wat-awate
kang raka wus tan angudanèni
rampung rinira tri
kinarya bêbau

ya ta wau ingkang amrêtami
lampahira alon
praptèng natar tritis pêndhapane
Kidangwiracapa duk ningali
mring kang wau prapti
sênêne sumunu

gupuh-gupuh mêthuk angadêgi 
sarya lingira lon
lah sumangga anakmas alinggèh
matur inggih nulya angabèi
Wiracapa linggih
lan pra arinipun

Jayèngrêsmi Jèngraga ki ragil
samya tata lunggoh
Jèngrêsmi mangarsa tur salame
kaèng Kidangwiracapa aglis
pasalam ngrahabi
wabarakalahu

sarwi anêmbrama ing pêmbagi
karaharjèng lakon
mangsuli basukièng kramine
wusnya nulya majêng ganti-ganti
sêsalaman sami
gya mring pra rinipun

samya rahabira tundhuking sih-
ira têmbe tumon
wusnya sêsalaman sêdayane
amrayogi dènya samya linggih
langkung among krami
kajatmikanipun

Kidangwiracapa angabèi 
wijiling sabda lon
punapinggih anakmas putrane
kakang kae Bayipanurtèki
wastane inguni
Mas Darundayèku

ingkang pundi pêmbayuning siwi
kang tua kang anom
pintên sêdaya panunggilane
sapa sintên kang sinambat ing sih
anak ingong katri
pundi ingkang sêpuh

Jayèngrêsmi aturira aris
paduka tanèngko
rakanta jêng kyai susunune
namung titiga pêmbayun èstri
kang jalu kêkalih
kaula kang sêpuh

ingkang anèm punika pun adhi
wondene kang wadon
Tambangraras bok ayu wastane
kula sinungan pun Jayèngrêsmi
punika ri mami
Jèngraga ranipun

sêtunggil paman Kulawiryèki
kang wuragil anom
gangsal sêdaya panunggilane
ingkang sêpuh rakanta jêng kyai
tumuntên rinèki
Suwarja pêngulu

Wiradhusta pêndhadhanirèki 
gya Panuksma rêko
Panamar lan Ki Kulawiryane
inggih punika kang muragili
sêdhèrèk nêm nunggil
sayayah saibu

Kidangwiracapa duk miarsi
nauri sabda lon
yèn mêkotên anakmas kalihe
putranipun jêng kakang kiai
Ki Kulawiryèki
wragile ki guru

inggih sukur alkamdulillahi
kêrsaning Hyang Manon
nakmas pêpanggih lan ingong rêke
tuwin pun adhi Kulawiryèki
prayogi di ragil
kang kêparèngayun

cêcêlakan lan arinta katri
supaya mrih pundhoh
kang liningan lèngsèr gya nulya ge
têpung dhêngkul lan Wirabrajèki
pra kadang ngingsêri
samya sukèng kalbu

kae Kidangwiracapa angling 
pundhuha padhanom
manira bièn duk mêksih anèm
lan ki guru ing Wanamartèki
wus saekakapti
tan sêlayèng kayun

arinira katri anoragi
malih ngandika lon
lah undangên rubiah ngong Ni Kèn
Widaryati Asradênta aglis
ngaturi jêng nyai
Widaryati gupuh

praptèngarsa kang raka ngling aris
wruhanira rêko
sira kêdhayohan ya sutane
kae guru Bayipanurtèki
kang ro iku siwi
sijiku sêdulur

kang sring ngong tuturkên ing sirèki
duk mêksih samyanom
wong sêsanga ia panunggale
Mas Rundaya lawan Arsèngbudi
miwah Ekawrêdi
lan Wargasastrèku

Malarsipta Cariksutra tuwin
Carikmudha kang wong
Danumaya kêsangane dhèwèk
mêngko tan ana panggih-pinanggih
bagèkna tumuli
dhimu myang alomu

Ni Kèn Widaryati nêmbramani 
arjaning apanggoh
ingkang putra kalih noragane
myang kang wuragil Kulawiryèki
wêcananira ris
amangsuli nuwun

Kidangwiracapa angling malih
inguni ngong anon
santrine Mas Arundaya bièn
sawiji tan kêna sah kikinthil
Si Bawuk ranèki
wus amulu cumbu

Jayèngrêsmi mèsêm matur aris
sèstuning patakon
inggih mêksih pun Bawuk ing mangke
kinarya pêngulu angibahi
ing Wanamartèki
sawêwêngkonipun

wasta ki pêngulu Basarodin
gênging sih kinaot
lan kang para kadang sêdayane
Kidangwiracapa gumuywangling
mring Asradêntèki
kancamu Si Bawuk

jênênge saiki Basarodin 
mêngku ibah ing wong
Asradênta mêlongo winartèn
angling malih niku adhi ragil
Asradênta niki
ngong karya pêngulu

bêrkat milu lara lapa kinthil
lit mila milyèngong
baya wus binagi ing takdire
wusanèngsun tinitah ngabèi
sêkadar malês sih
mring Asradêntèku

sami lan pun Bawuk Basarodin
niku ran si Dhogol
gêr ginuyu marang sêdayane
Kulawirya latah duk miarsi
mojar olih tandhing
kang pêngulu Bawuk

lan kang Asradênta buh pinilih
kari angêtombol
sangsaya gêr-gêran ing guyune
Kulawirya tan wangwang maliring
watak bibisani
yèn anjurudêmung

kae Kidangwiracapa 
pangandikanira arum
marang ing rubiahipun
Widaryati arakita
pasugatane tamumu
mumulenên sutanira
saiki mupung apangguh

uwus manira tan bisa
têtêmu lan ramanipun
sutanta bae lan rimu
prêsasat kakang Rundaya
mêrene sinihan pangguh
marêm dening pulunanta
Ni Kèn Widaryati gupuh

alon lèngsèr maring wisma
nuduh pawong rencangipun

pawohan wedang panganan
kinèn nyaoskên mangayun
kang nênampa ngadi warna
sapênganggone pinatut

Ni Kèn Widaryati agya
ngirid panggulan mangayun
kêpering raka alungguh
sugata sumajèngarsa
wusnya ngladèni gya mundur
tap laku kadya wong kutha
pêrigêl sasolahipun

kae Kidangwiracapa 
nanyakên sugatanipun
sumanggèng kêrsa ingriku
sami anadhah nyamikan
aywa taha-taha ing kalbu
utami kêrana allah
tan wêrana siku-siku

sarwi candhak pacawanan
wedang ron bêlimbing wuluh
gula saka rarên luhung
mara ta ing kono sira
Wiranjara lan adhimu
Wirangkara Brajawira
angrahabana sirèku

alomu mênawa ringa
kang liningan samya gupuh
nêmbrama manis ing wuwus
Jayèngrêsmi Jayèngraga
katri Ki Kulawiryèku
samya ngalap nginum wedang
kang wedang bêlimbing wuluh

lalape gularèn sakar
adhahar nyamikanipun
sasênêngira amundhut
wowohan myang lah-olahan
Ki Wiracapa amuwus
lamun kaparêng ring dria
dhi ragil nakmas puniku

prayogi kèndêl sêpasar 
supaya ing sih tyas nutug
marêma marma andulu
marang sang bagus katrinya
Jèngrêsmi alon turipun
pangandikanta kang dhawah
inggih kêlangkung kasuhun

ingkang sih marma paduka
asangêt kaula nuhun

marmanipun tur kaula
ri paduka yêktosipun
ing lampah katri punika
dhapur ingutus angruruh

mring kae Sèh Amongraga
sah nising sêsananipun
jênêka dèrèng saèstu
swawi Ni Kèn Tambangraras
kêlangkung kawêlas-ayun
karya runah yayah rena
myang sakulawangsanipun

mila ing lampah kaula
kêlunta andon anglangut
aniti titik tan antun
mahas wana pawukiran
ing mangkya prapta ingayun
kaula panggih paduka
pan punika wiosipun

kae Kidangwiracapa 
duk miarsa aturipun
kang putra angrês tyasipun
kêgagas wlas sêmu waspa
Widaryati nut wêtu luh
myarsa ature kang putra
anutur sêduluripun

angarang tinilar pria
ing têpa sariranipun
kae Wiracapa muwus
gih talah kang pinapajar
dene kabèh kawlas-ayun
manira lawan bibinta
puara tumutur wuyung

saking kandhêhan miarsa
lapake datan susunu
puniku bibinirèku
myat ring anakmas kalihnya
lir tan kêna sah andulu
kula puniki anakmas
tan pati branahan tuwuh

susuta èstri sajuga
tan kaprah limrah ing sunu
Jayèngrêsmi lon umatur
liripun kadya punapa
de mawi tan limrahipun
Ki Wiracapa lingira
rinta wit duk jêbên pinjung

tan kêna rinèh ing karya 
akarêm saba wana gung
sêpisan pindho ping têlu
sabên lunga ginolekan
ibune milu angruruh
kêpangguh têngahing wana
tan jênêk nèng wismanipun

tita ing alama-lama lama
pan dadi pêrawan jêbug
wancine wayah mêmantu
kêdarus tan arsa krama
namung karêm ambuburu
anundhung kijang mênjangan
andaka jawi andanu

samawona ngitêr sima
solahbawane lir kakung
sikêp prajuritanipun
tan pisah turangganira
pêrigêl angêmbat lawung
kukuwu ing dalu siang
nèng wana tan mantuk-mantuk

yèn purun mantuk mring wisma
sring angsal ambêkta lawuh
winot ing turangganipun
nuwuki sampe sawulan
bagi wus têkdiripun
kêdhanyangan ing wanarga
dadya gêrma tua buru

ni rara rêtna Ginubah 
karya ran pribadinipun
ngong bibinta tan wèh juluk
wikan ingkang asung aran
ngong wus narimèng tyas muwus
bibinta myat mring anakmas
prawirèng krama abagus

kêlangkung kêpenginira
yèn bisa darbe susunu
lamine panggih kramèngsun
babêle namung sêpisan
sutrèstri puniku wau
prêsasat datan susuta
tan kêwasa mêngku sunu

puniki wus pêndhak dina
rintata tan kadulu mantuk
ênggèh tan kêna binastu
ni rara rêtna Ginubah
wus kuwu nèng wana gunung
sasat wus sêsananira
wit anom tumêkèng sêpuh

sadangunira rêrasan 
Ki Kidangwiracapèki
sasmitèng ngungun mring garwa
sira Ni Kèn Widaryati
kêrasa inanèki
tiwas tana tuasipun
ngêmbêng waspa rawayan
sinamun lêbu ngalilip
tyas kêpengin puputra lir tamunira

kae Kidangwiracapa
ngling mring garwa Widaryati
wis aja kèh kang rinasa
sêpuluh lagi pinêsthi
darbe suta sawiji
tan kêna tinêkêm ucul
kamanon anèng wana
pinulung kang mara bumi
ya nakira ni rara rêtna Ginubah

Jayèngrêsmi Jayèngraga
katri Ki Kulawiryèki
myat maring kang darbe wisma
èsmu sungkawa myang rabi
sih marma mring têtami
katri samyanor tumungkul
ngungun ring sojarira
sutane èstri kadyèki
sira kae Dêmang Kidangwiracapa

ngling aris mring garwanira 
lah wus sira Widaryati
tata-tataa madhangan
sêdhênge têngange ari
baya katoran mêrgi
kêlantih pulunanamu
Widaryati agêpah
mring wisma nuduh parèstri
kang rêrakit rampadan kinèn prayoga

kae Kidangwiracapa
ningali tamunira tri
ragi sêlayèng wahana
ing wangun pasêmonèki
pan samya amrayayi
sawiji sêntosèng ngèlmu
tyas mêrtyambêk ngumala
kang kalih lugu mriayi
tyas ngumalambèk rêmên langêning praja

aris dènira ngandika
won nganggur inggih dhi ragil
pakurmat sunat lêlahan
kêjibah bumi priayi
sacaraning nêgari
pênêd wontên gong cumêngkung
angalang gama sarak
sêkêdhik cara priayi
kang liningan samya umatur sumangga

ngling malih mring arinira 
lah Wirabraja dèn aglis
pêpêkên niaganira
wêtokna gamêlan mami
sêlendro si bèr manis
ing kono bae burimu
Wirabraja agêpah
ngambil niaga kèn ngambil
gamêlan si bèr manis tinatèngarsa

tan antara pra niaga
rumat sêkala miranti
kae dêmang mèsêm mojar
Camaya ngrêbaba bêcik
sing anggambang Si Prawit
Si Cakrêma kêndhangipoun
Si Caguna ngromonga
Si Cawea kang anyuling
Si Calêngki prayoga anggêndèrana

e ya bênêr Wirabraja
bok ngundang têlèdhèk siji
kang abêcik swaranira
ing Bendha Si Grèpèt bêcik
undangên sêdhela glis
Ki Wirabraja anuduh
ngundang ronggèng mring Bendha
Ki Wiracapa ngling aris
wis sênggrèngên rêbabmu pathêtên sanga

nuli lêkas unèkêna 
rondhon kang sêmada ririh
agupuh ingkang liningan
sinênggrèng ngèk wus pêkolih
nême sasêndhon apti
akêjêr tutupanipun
samya sajak nêgara
pêthikan ing Pranaragi
kang sasêndhon pathêt sanga rum araras

nutug lih-ulihanira
gya laju talu anggêndhing
munya rondhon sesegolan
pênabuhe ukur jawil
satangkêping aringgit
kalanya durung anjantur
rampak imbal ngêpinjal
ngêmanak bêngkakanèki
nganyut-anyut bèr manis arum araras

sêdhêng lêganing irama
Jèngraga mèsêm miarsi
asasmita ri kang paman
Kulawirya amaguti
tansah nolèh ningali
mring niaga kang nênabuh
cengkoke tan sêlaya
bèr manis ngrantêg ngrêrangin
srining dhusun kadêmangan Lêmbuasta

Ni Widaryati mangarsa 
matur ing rakanirèki
paduka kèn angruktia
sêsaji sugatèng tami
kang raka ngling o thithik
sêdhêng têka ronggèngipun
Jèngraga Kulawirya
mèsêm kêduga ing ati
wus antara kang gêndhing rondhon aminggah

ya ta wau kang ingundang
têlèdhèk Si Grèpèt prapti
anèng ngarêping niaga
anêsêg unggahing gêndhing
ngêndhêlong dèn salahi
asuwuk gamêlanipun
Ke Kidangwiracapa
ngandika mring garwanèki
lah wus mara ladèkna lêladènira

kang garwa lèngsèr singarsa
anuduh padhêke èstri
agupuh kang inujaran
nampambêng dhulang tup saji
kobokan lawan kêndhi
pinere dhêdharanipun
sêkul ulam rampadan
akupêng tinatèngarsi
ingambêngan kabèh priangga-priangga

ngling wawi ngriku anakmas 
prayogi sami wêwanting
gupuh kang sami cinaran
tuturuh sarya ngling malih
mring niaganirèki
unèkna gamêlanamu
la-êla lon kewala
padha krasa ukur jawil
gupuh para niaga anulya buka

cumêngkling arum araras
rarase angraras ati
angapti pênabuhira
baud rêbut mrih kaèksi
adan lêkas abukti
kang sami nadhah pikantuk
kasumyar ing gamêlan
la-êla alon angêlik
binarungan ingkang gêndhing ginêndhengan

mêthit mêrit muluh rêmak 
pupunton rêbab lan suling
tungtung ngês lan wilêtira
rêbut yakmakaning gêndhing
ambyantu ririh ricik
munya rum anganyut-anyut
Jèngraga Kulawirya
rongèh sring alihan linggih
Kidangwiracapa mèsêm langkung suka

tumingal mring tamunira
Jèngraga Kulawiryèki
ki dêmang aris wêcana
mring kang putra Jayèngrêsmi
gih anakmas puniki
pakurmatan warninipun
sajaking maksiatan
tan mupangat ing agami
sêdaya wus tatanira alyèng praja

kula kêlawan ramanta
bagi wus ganjaranèki
kakang Rundaya tinitah
ngulamèng ngèlmi linêwih
sun tinitah ngabèi
pan beda ganjaranipun
maklumipun anakmas
sarèhning sukur ing kapti
tan nupêna anakmas panggih pun bapa

myang dhi ragil Kulawirya 
tumungkul kang sinung angling
wus antara dènya nadhah
luaran samya wêwanting
ambêng nulya cinarik
sinungkên pêmburinipun
Nuripin Asradênta
wong loro samya abukti
angrêrantêg gêndhing la-êla aniba

rêbut bêsus sêdayanya
ngungalkên ngês wilêtnèki
antara babakanira
ngêndhêlong suwuk kang gêndhing
nulya sinungan bukti
niaga kapang atêpung
amangan ting kucapah
Asradênta lan Nuripin
Asradênta wus dangu pêngantinira

andulu pamulukira
nut nênga tumungkul mèksi
Nuripin mêksih amangan
Ki Kulawirya anolih
sarwi muwus ambêkis
tawêkal têmên si buntung
dhèk gêndhing durung niba
kongsi suwuk mêksih nyêmil
olèh gawe tirah lambe anèng paran

ambêrung lir wêdhus saba 
ing pakacangan ngrêmusi
nora miris binênturan
ya kêjaba dipênthungi
sing muncrat polonèki
ia kang kaya wong iku
gumuyu Asradênta
angglêrêk lir têkèk muni
anèng gowok anggogok sru agêrokan

Nuripin jrih nulya wisan
takêre lagi nêngahi
cua tan tutug amangan
wêdi dinukan ki ragil
wusnya wisuh Ki Ripin
Ki Asradênta agupuh
sisane sêkul ulam
rampadan misih kèh kari
binêrkatan mring Asradênta sêdaya

binuntêl kacune amba
anuli ginawa mulih
ambêntoyong gawa bêrkat
aja sininggahkên aglis
anjêngèk Ki Nuripin
garundêl amarêngut
pêngulu kênèng lara
wruha yèn dèn bêrkat mulih
tak êntèkna mau tur warêg amangan

Ki Wirya mèsêm têtanya 
ririhan nolih mring wingking
apa Pin dene grundêlan
Nuripin umatur ririh
sawêg cilaka mi
puni kyai pêngulu
tan nyana lamun bêrkat
sêdaya binêkta mulih
binuntêl ing kacu wiar palipidan

ambêntoyong gulunira
bêntoyong tanganirèki
uninga yèn mêkatêna
ngong têlaskên sedayèki
jêr dadak dèn dukani
wong amangan durung tutug
lêrês gèn kula nyêngka
inggih dêlênge acicik
Asradênta pambêrkate dadi drêmba

wong nadhah sawêg satêngah
sêlak sampean dukani
Ki Kulawirya asuka
anggligik gumuyu ririh
sarwi atudang-tuding
Jèngraga mèsêm andulu
mêngkana wus luaran
nyamikan sumadyèngarsi
kae Dêmang Kidangwiracapa mojar

prayogi sêsangat salat 
wancining wêktu umanjing
Jèngrêsmi gêpah turira
nulya samya maring masjid
Kidangwiracapèki
mring paheran samya wulu
sawusira akadas
ki dêmang kang angimami
wus antara ing wêktu luhur bakdanya

pragat puji dikirira
sêlawat salaman sami
mudhun saking pêlagaran
kang putra ari ingirid
langkung dening ngrêsêpi
Ke Kidangwiracapèku
tamu katiga pisan
wangsul mring pêndhapa malih
wus satata dènira alêlênggahan

dhêdharan asri nèngarsa
ki dêmang angacarani
sumanggèngriku anakmas
won kèndêl sêsambèn bukti
paran kang dèn kêrsani
kang putra samya tur nuwun
malih alon wêcana
kula puniki dhi ragil
mung kêcanthèl wêktu tan pitaya tilar

sinambi mêngku parentah 
cèwèng caraning agami
baya wus ganjaraning Hyang
mungguh ahlining ulami
bibar sêdaya kêndhih
dening langêning acêngkung
kêburu kêberagan
sapraboting kaprayayin
ragi bênggang sacêgah pakoning Allah

wrating wong lumakyèng karya
sêdasa-dasa dospundi
brêkating mêngku wong kathah
akathah ingkang pinikir
Jèngraga lan ki ragil
umatur sarwi gumuyu
punika kêsinggihan
inggih kadospundi malih
tiang dados priayi mêngku prêkara

myang nlangên tataning praja
ngangge sêcaraning nagri
solahbawaning kamuktan
wusatong priayi
ki dêmang anganthuki
inggih mêkotên dhi wruju
inggih botên ambucal
ing sarak sarengat nabi
inggih burêt katimpah tingkah maksiat

wahyu cathêting wardaya 
gampilanipun dhi ragil
ngèlmi gegeongan ing tyas
mungguh ngagêsang puniki
anggêr pênêd ing salair
inggih pênêd batosipun
lamun pênêd nèng donya
gih pênêd akeratnèki
ingagêsang mung ambujêng kapênêdan

ki wuragil Kulawirya
anêsêg dènya alinggih
myang kang putra kalihira
sukèng dria miarsa ngling
Ki Ragil nambung aris
inggih kadospundi wau
mênggah pênêd punika
liripun kadipunêndi
basa pênêd apênêd dhatêng punapa

kae Kidangwiracapa
gumuyu angèdhèg wêntis
dhi wuragil Kulawirya
mung pênêd kalih prekawis
mênêdi sapucuking
ilat lan pucuking guthul
Ki Kulawirya latah
gêr gumuyu sêdayèki
Jayèngrêsmi tumungkul Jèngraga suka

kae dêmang malih mojar 
basa puniku dhi ragil
kêlangkung dene diksura
balêjêd ngisin-isini
nanging puniku wiji
wijiling ngilmi binrukut
lêring nalar tar wêntar
minangka urating ngilmi
milanipun dakar ingaranan urat

pasênêtananing duryat
ayat martabating jinis
janase sampun kaênas
tamjis lan najis pan jais
kadi ta lapal kadis
dikir lan dakar puniku
mungguh makma tan beda
sami kasucianèki
pon kang sipat ajali abadi tunggal

mungguh murad cara Jawa
têpunging lapal lan Jawi
dakar ingaranan kalam
kalam maknanipun angling
kêlawan ilat tratil
puniku paworing pucuk
pucuking kalam dakar
lan pucuking kalam uni
namung ngriku gegeonganing agêsang

anèng enak lan pakenak 
enake nandhang abukti
pakenak layaping nendra
lan ruruning rasa jati
yèn sampun anyukupi
kalih prêkawis puniku
tan kirang sandhang tadhah
tan kirang rahabing rabi
gih puniku kang wus prayogi ing titah

sampurna ing dalêm dunya
sampurna ing dalêm akir
punapa pulasing dunya
inggih pupulasing akir
dunya wit nganam-nami
ngakerat dadining wakul
tumbu tampah tampira
puniku ingkang supami
malah tikêl sêdasa tikêl atusan

barang tabyate nèng dunya 
tabyat ala tabyat bêcik
sarwa tikêl samadaya
nut dhorènge nèng dunyèki
lamun nèng dunya miskin
tikêl satus miskinipun
yèn sarwa sarwi punya
tikêl satus sarwa sarwi
prêtandhaning bab pênêd wontên sêksinya

sêksining pênêd punika
dhi ragil tigang prêkawis
bênêr wuwuse tan gethang
prêcaya datan kêwatir
angandêl tan ngèmèngi
nirnakên tri prêkarèku
tan labêt doracara
tan pitênah ing sêsami
datan ngumpêt mêpêt pênggawe raharja

arjanèng wong ahli dunya
angèsthi kalih prêkawis
kalam dikir kalam dakar
wus sampurna uripnèki
wa mêkotên dhi ragil
kaelokaning Hyang Agung
kang tan kêrana dunya
anrang baya ing arungsit
tan kaduli ing sandhang kêlawan pangan

tan sotah ing rajah tamah 
puniku ahli otadi
tan pae lan ahli donya
lir têlêng lawan jêladri
alun ahli dunyèki
têlêng ahli akiripun
tan beda jatinira
alun lan têlêng jêladri
ahli dunya ahli akerat wus timbang

ahli dunya yèn wus bisa
nyamuti dhirinirèki
ing enak lawan pakenak
kang ahli akerat yèn wis
enak datan abukti
pakenak datan aturu
lir kudhuping puspita
tan ana gatraning rujit
saking dening wungkule pinguling dênta

kang ahli dunya upama
puspa migar angganda mrik
saking ambabar ihtiar
mêkar angambar tulyasri
kang puniku dhi ragil
sêdhengah ingkang pinupu
gampil angèle datan
prabeda lamun inapti
Jayèngrêsmi Jayèngraga Kulawirya

kajuming dria wioga 
kaparas rasan akiki
kikise nora kikiban
sami micarènging kapti
labêt randhan ngulami
muradi basa kang saru
tan ana rubedanya
nora sêmbada witnèki
wekasanya murade awirangrongan

ki ragil Kulawiryèki
raosing tyasira condhong
liningane gampang gathak-gathuk
galèthèking ngilmi
tan ngêkahkên upama
apêsaja cara Jawa

Ke Kidangwiracapèki
gumuyu sarya ngling alon
adhiku Kulawirya kintênipun
badhèk wignyèng gêndhing
Ki Wirya ris turira
sarwi gumuyu alatah

anjawi putranya niki 
anakmas kang sampun gamboh
tan kèwêdan raras
anggêndhing rêspati
mèsêm ingkang liningan
tan pati wagêd turira

ki dêmang suka ing galih
lir punaga tyasnya tumon
ngling mring arinira kang wêruju
èh Wirabrajèki
ngundanga têtanggapan
kang êndi prayoganira

têtanggapan mêngko bêngi
apa wayang apa gambyong
apa bêbagoran têlu iku
êndi kang prayogi
salah siji sêdhengah
Ki Wirabraja turira

inggih sumangga jêng kyai
kêrsa kang pundi sinios
kang raka lingira mungguh aku
bagor bae bêcik
lakone Narawangsa
yèn ora Jayakusuma

dha-padha wong kene iki 
dhêmênane kang tinonton
amung totopengan kèh wong dulu
tinimbang lan ringgit
tlèdhèk karucil pruwa
topèng gêdhening tontonan

dospundi ngriku dhi ragil
kêrsane ingkang tinonton
Ki Wirya turira sumanggèng yun
kang dipun kêrsani
Ke Kidangwiracapa
nuduh mring ari katrinya

lah Wiranjara sirèki
ngong patah gawening wadon
sira tuturana bok ayumu
lah-olah ngratêngi
kudur padha wadonan
dadakan bae kang rumat

ya sira kang ngêpalani
sakèh pênggawening wadon
de Si Wirangkara ya sun tuduh
mêragata sapi
gudèl kêlawan menda
samawana bèbèk ayam

mangsa bodhoa sirèki
cukup kurange ing mêngko
de Si Wirabraja pakaryamu
ngong tuduh sirèki
angulêm-ulêmana
nakmu Dêmang Wirancana

ing Galèk kulon dèn brêsih 
mace pat kidul wetan lor
para bundhêl desa gaco umbul
jêjênggul pêtinggi
bêkêl pêndhêsêl gêbrag
konên rakit pêsamoan

undangên Si Nayakênthi
lan saroange pra bagor
pêpakên sedaya wong atapuk
aywana kang kari
sigra ingkang liningan
para ri kêtiga pisan

Jayèngrêsmi Jayèngragi
katri Ki Kulawiryanon
marang kae dêmang krasèng kalbu
samya ngling ing galih
kèngêtan ingkang rama
Jêng Kyai Bayipanurta

duk kala wit darbe kardi
mêmatah kadang tuanom
kumênyut tyasira duk ing dangu
panggihe rakèstri
bok Ni Kèn Tambangraras
lawan Ki Sèh Amongraga

puara nis sah lan swami
ing mangke dadya lêlakon
pangupayèng paran angrururuh
rèh kapugutan sih
kumêmbêng ngêmu waspa
sinamun iribanira

Ke Kidangwiracapèki 
mulat mring kang putra karo
èsmune sungkawa wus kawêngku
saraosing galih
nglêlêjar wuwusira
dhi wuragil Kulawirya

bok swawi adhi anggêndhing
lan anakmas ingkang anom
punapa winignyan langênipun
Ki Kulawiryèki
gumuyu naur sabda
prayogi lawan paduka

lan jêngandika jarwani
sampurnaning wong angêgong
sabab wontên kojah kaolipun
sami amastani
mêkruh gêng malah karam
tunggal babagan lan wayang

liripun kadipunêndi 
kaula angalap kawroh
ki dêmang anjola sru gumuyu
i bilah dhi ragil
angêgol anggêrewal
angajak barak berekan

latah Ki Kulawiryèki
botên ta mêkotên ngêgol
ngong ngalap barêkah ingkang mungguh
botên mutawatir
galate wong lêlahan
ngling Ke Kidangwiracapa

gih-inggih mangke dhi ragil
kula jarwani kang gathok
sampurnaning cêgah karamipun
wong gêndhengan gêndhing
saratêdah cinoba
jarwa purwakanthinira

wawi ta sami nênabuh
mangkya dhi kula jarwani
Ki Kulawirya anggagrak
ngling mèsêm mring Jayèngragi
lah wis payo anak êmas
ngrêbaba ingong kêndhangi

kae dêmang sru gumuyu 
mring niaga ngandika ris
êndi rêbabmu Camaya
turnèng anakmas Jaragi
kêndhangmu Cakrêma turna
mring adhi Kulawiryèki

êndi mrènèkna dhêmungmu
manira milu anggêndhing
dhêmunge imbal lêlamban
barung panrus imbal Pathi
agupuh ingkang liningan
tur rêbab kêndhangirèki

nulya tinampanan sampun
Jèngraga Kulawiryèki
Ki Kidangwiracapojar
wawi anakmas anggêndhing
dimèn tinelad niaga
wilêting Jêpara Pathi

Ki Jayèngraga agupuh
anggamêl rêbab rêspati
rêbabe langkung prayoga
watangan pinonthang gandhing
kosok pinatra pinrada
bathok jamangan balênggin

kawat thinênthêng nêmipun
sinênggrèng ngèk wus pêkolih
lan nêming gêndèr myang gambang
ênêming suling nyamlêngi
Jèngraga miragèng rêbab
pacêt jamika amanjing

angangkang kinosèr muput 
santêne karyuni
kêngkêng wêwangkisanira
sêdayanipun sarwapik
gya sêsêndhon pathêt sanga
jarijya gêtêr awiwil

lir kêtunggèng masang antup
tumèmbêl tutupanèki
angingiat ngêmbat kawat
mèt wilêt cengkok pinipil
angêntul pangêlusira
mego raras ngês mrih manis

anglela pênunggulipun
pênuduh amupus pakis
jênthik nyikiling gang-anggang
klilinganira têrampil
kosok muput anglêr lamba
yèn rakêp alus lêstari

ngêcêk ngêkik ngêlik ngungkung
barung gêndèr gambang suling
tapis rarasing jakmaka
wilête anglulut ati
tutupe awiwilahan
acêtha rata amathis

ingapti pangrêbabipun 
amêsês bêsus asasis
wêntise akalêsêdan
sad-ingsêd saradanèki
lamine tan lir puniki
tinuntungakên angênting

êntong atine kang nabuh
sitong tan ana maoni
anjomblong para niaga
mlompong mulat ing Jèngragi
andongong pan kêgawokan
ngêtonggong mitênggêng mèksi

dènira sêsêndhon nutug
wali lih-ulihanèki
gya sarayuda sambêman
êgong nglêgakakên ati
sawusira pêpathêtan
rêbabe dèn ling-ilingi

Ki Kidangwiracapèku
suka gumuyu sarya ngling
dubilah dene kêpenak
amarasakên wong gêring
wong sêmene mêjên mulat
mring anakmas Jayèngragi

kang inujaran nor lungguh 
Ki Kulawirya ngèsêmi
ka Kidangwiracapa
nolih mring niaga angling
jamak mêngkono Camaya
wong ngrêbab enak pinarsi

mara ta tirunên iku
tutupe kosokanèki
arêsik nora sêlaya
wiwilahane amêsthi
camplêng tan salir samêndhang
cènthênging tutup pêkolih

wiwilêtane asurup
dadi ngês kabèh amanis
pra niaga nor turira
inggih kêlangkung dènyawig
niaga tan mêkotêna
kadya putranta awasis

lah ia tirunên busuk
samya tumungkul sinung ling
ngling malih mring Kulawirya
mungguh surasaning gêndhing
wus têlas nèng pêpathêtan
sêsêndhon yakmakèng gêndhing

widayakaning atêmbung 
tambang têmbinging agêndhing
gandhang gêndhunging kokondhang
sêsêndhon kang mawa wingit
pantês langêning kusuma
mêmangun langên kamuktin

umatur inggih saèstu
mangkètên kakang ngabèi
kang kadi pangrêbabira
putranta Ki Jayèngragi
anglêjarakên tyas susah
anggagas kamuktyan singgih

adi-adining langên rum
tan wontên lianing gêndhing
sumêrêp lan ginêndhengan
Ke Kidangwiracapèki
gumuyu suka saryojar
wawi anakmas anggêndhing

wawi anakmas kang sêpuh
prayogi kêrsa anggêndhing
matur tan patos wagêdan
tan kados yayi Jèngragi
kaula dhêmung kewala
anurut gêndhing kang gampil

jroning tyas pati kudu 
namung sarat angecani
rèhning tamu kawisesa
maring kang darbe wismèki
lamun datan mêngkonoa
kuciwa tan bisa mor sih

kae dêmang sukèng kalbu
naoskên kadhêmungnèki
ngandika marang niaga
êndi gêndèrmu Calêngki
anggriming mênawa bisa
gêndèr ingaturkên aglis

nulya Ki Jayèngragèku
anyênggrèng rêbabira ris
angapti sêndhon pathêtan
laju buka Gambirsawit
tibaning nêm dhêming kêndhang
tibaning lima dèn gongi

gya ricik ambyong biantu
rêmpêg pênabuhe ririh
sajanturaning awayang
ukur jawil angrêrangin
nulya gêndhèng ronggèngira
anjêririt muluh rujit

soring sêrêng barung arum 
pupunton gêndhèng lan gêndhing
tan ana sêlayèng raras
awilêtan ing amanis
atungtum padha kêrasa
rarase ngrês-rêsi ati

angêlulut nganyut-anyut
sêmbada parikanèki
puspa citra munggèng wastra
ambabagi ing abrangti
wêdhung alit panuratan
angot moyang wong kêkalih

baskara kang mêdhar dalu
mung dika sun kaulani
patêmbayan manggis jênar
aja maleca ing jangji
balung jagung kakang lurah
namung dika kang janggêli

kothak widhe wong abagus
kênaa ngong pèk-êpèki
kang sela pênglawêd ganda
nunuwun sêpisan iki
pitik bontit bantal dawa
guguling sun wolak-walik

amrih pintêr cêngkir wungu 
sun sinau amawali
kawuk citra pêlêm ganda
sarira sapa duwèni
busana rinênggèng basa
wong bas angadi-adi

mêjên kang samya nênabuh
kecan myarsa gêndhèng gêndhing
atangkêp mukêt wilêtnya
lumakêt iramèng gêndhing
kêndhang kinosèk walikan
aniba ricik nêsêgi

sangsaya angikal bêsus
ulah yakmakaning gêndhing
wong nonton asalang tunjang
jalwèstri myang rare alit
wong pawon kang olah-olah
ting dêngongok tilar kardi

kèh gosong gorenganipun
katungkul myat kang anggêndhing
wong akèh mung Jayèngraga
kang samya dèn titingali
abagus bisa angrêbab
ngik-ingik anganyut ati

singa kang liniring wuyung 
ngowahi kêmbênirèki
ulate gègèr tan gênah
manike akocak-kacik
pêngrasane wus sêmayan
lan sang bagus Jayèngragi

ing antaranira dangu
nutug pangolahing gêndhing
wilêting sindhèn nut rêbab
cengkoking rêbab ngênthêngi
misah ngumpul ing irama
kosok kêsit tutup trampil

kêkêndhangane angguguk
bêm sêbah kêmpyang ngêpipik
kosekan raras siblonan
akipyah dènya ngêndhangi
ki dêmang panggêndèrira
gêmbyangan tan pati wasis

nanging wus rêmênanipun
anggêndèr sabên anggêndhing
Ki Jayèngrêsmi dènira
ngadhêmung lêlamban ririh
wus antara dangunira
gya nêsêk iramanèki

kinandhêlongakên suwuk
laju sasêndhon angêlik
nutug lih-ulihanira
sarayuda sabêman wis
kae Dêmang Wiracapa
gumuyu angèdhèg wêntis

ya talah têmên nak bagus 
nyata prênjana ing gêndhing
wasis lungiding yakmaka
ngênorkên wong juru gêndhing
tan mambu putrèng ulama
wignya langêning pakêrti

nanging dhi ragil puniku
mungguh wong kang ulah rawit
dadya cêgahing agama
ing têmah amêlarati
mêlarat dunya akerat
tanpa iman ing agami

sabab wong gêndhing puniku
atine mangeran gêndhing
tan ana lian kacipta
namung rasaning ing gêndhing
sinungku sajroning nala
nalika lakuning gêndhing

kodhêng andhêndhêng gumêndhung
kang dèn dhêng-êdhêng mung gêndhing
sarta ginêndhengan gandhang
tinondhea tanpa tandhing
tan duwe eling samêndhang
kang sinandhang kang sinandhing

mung gêndhing dèn undhung-undhung
kêkandhangan nora dhongdhing
raina wêngi angadhang-
adhang wong ananggap gêndhing
mring agama nora dhangan
katêndhang tundhunging gêndhing

lir duwe kumêndhung-kêndhung 
yèn nuju lagi anggêndhing
puniku dhi Kulawirya
alate wong ulah gêndhing
tan eling marang Pangeran
kang karya pati lan urip

angganjar aniksa iku
ing dunya prapta ing akir
milane para niaga
dadya sor-soring pakêrti
sêdaya wong nambut karya
kasabe lawan prihatin

nanêdha maring Hyang Agung
untunge anambut kardi
sinêntor lawan ngibadah
mumuji maring Hyang Widi
mayare saking kangelan
ngupaya sandhang lan bukti

yèn niaga tan kadyèku
angêgungkên maring gêndhing
dadya kandhuwa gêndhingla
anggêgondhèl ngondhal-andhil
luludrug gêndhèng lan dhalang
andhulêng mêlênging gêndhing

puniku pangkating lacut 
mêrucut maring agami
gumampang animpang sarak
kêsarik tan wruh ing bêcik
bacêk macêk tan utama
mung mumucung mucang gêndhing

kang puniku dhi ragil Kulawiryèku
mungguh gagêndhingan
mrih sampurnaning awaril
kêdah dunungakên ilmu rasanya

ungêlipun gamêlan srancak puniku
pan unining gangsa
tan dadya wrêdining ilmi
mung gêndhinge dhi ragil kang dadya rasa

yèn tinabuh siji kewala tan patut
gong êgong kewala
kênong kewala tan bêcik
miwah saron sawilah datan prayoga

myang sêdarum mêkatên sêsaminipun
dèrèng kêpanjingan
kaklimahane kang gêndhing
gêndhing yèn wus manjing ricik wiwilahan

ênêmipun gangsal lan têngah panggulu 
barang wêkasanya
saron nêm wilah marmèki
amraboti ing gêndhing gêng alitira

rarasipun ing gêndhing ingkang tinurut
dadining irama
yakmaka ukêling gêndhing
pinrih nyamlêng ricike serancak pisan

purwanipun wontên gamêlan puniku
sakèng widayaka
anawung rawiting gêndhing
têgêsipun widayaka wong anêmbang

têmbang lagu têmbung pêparikanipun
rarasing gamêlan
têgêsing gamêl nyêkêli
gêndhing muni tinabuh kêlawan tangan

dadya dhaup gêndhèng lawan gêndhingipun
asmaraning raras
sakèng swara kang murwani
niku sawêg dhi ragil keratanira

de puniku dhaupe marang ing ngèlmu 
unining gamêlan
sami lan unining lambe
gêndhingane puniku jatining niat

paminipun nglinging dikir pujinipun
lir cêngklinging gangsa
kang dèrèng kêlawan gêndhing
muji dikir lamun tan kêlawan niat

pujinipun sami lan unining kêthuk
tinabuh dhewekan
unine tan dadi gêndhing
muji dikir ngêtèprès lir kêcèr pêcah

kumarusuk blêbêgi kuping rinungu
lir suak-suaka
dèn kongsi sêmpal uange
muji kir ukur cangkême kewala

nyananipun kêtrima barang jinaluk
jlêg padha sêdhela
de kongsi erak gondhange
kari-kari inganti tan ana prapta

sababipun tan nganggo gêndhinging kalbu
unine krak-okrak
yèn ta angangoa gêndhing
pêsthi nyamlêng kadya gêndhing pathêt sanga

ingkang uwus dhaup lawan niatipun 
ikralirèng lesan
tansaya unining puji
pan diga babagan kêlawan tapa

watêsipun karya onjotaning laku
kang dadya niaga
êndême marang ing gêndhing
munthêr manthêr mungsêr tan kèngsêr ing raras

cêngêngipun tan ana ketang lyanipun
cathêting wêrdaya
namung surasaning gêndhing
dadya gêndhêng majênun mring Onang-onang

gêr gumuyu sêdaya kang myarsa tutur
pralêbdaning basa
atutuk nyênyêd dera ngling
banyol nyenggol ing agama lan gamêlan

ngêntrog pupu Ki Kulawirya angguguk
asasmitèng putra
Jèngraga mèsêm maguti
angling malih kae Kidangwiracapa

gih puniku wong niaga bangsa wuru 
sênadyan wurua
yèn wuru wuruking ngèlmi
wuru cêngêng ekrame mikrad munajat

tubadilu ing dikir myang dikiripun
kêplênge kang munggah
sapocapan anggêntèni
tan katimpah solah sêjabaning niat

ya kadyèku niaga cêngêng mring cêngkung
cêngkènge ing tandhak
ingêndhak undhaking bêcik
bacêk bae bocok uripe niaga

kang saèstu mrih nyamlêng gêndhing lan ngèlmu
rarasing gamêlan
gêndhing ginêdhong ing kalbi
ngês wilête dadya tangise ing niat

niat luhung kang nuge mring Hyang Maha Gung
têtêsing kasidan
ginambar ing Gambirsawit
sawatgata nalikèng kono akêrsa

ungêlipun sêdaya ingkang tinabuh 
kêndhang kênong gangsa
gambang gêndèr rêbab suling
bonang saron cèr kêthuk ricik sêrancak

tan karungu gamêlan nang nong gungipun
thethe thethonira
sêdaya datan kapyarsi
mung rarasing gêndhing kang nganyut ing dria

campuhipun lawan niat kang mulya nung
anungge ing kanang
kinêngan kunênging ati
a ingati-ati kêlawan niat

aywa korup mring gêndhing surupanipun
surasaning raras
kinarya pangrêsing kapti
kang minangka pangatêre tyas ing gagas

nganyut-anyut palute yuning kalbu
kasaban subrangta-
nira marang ing Hyang Widi
dadya gêndhing kendhang datan kumalêndhang

kang kadyèku dhi ragil pamuntunipun 
swaraning gamêlan
gêndhing gêndhèng swaranèki
ingulihkên swara mring kang duwe swara

mring kang asung swara unining parunggu
gangsa kang rinêngga
sor-sore titahing uni
ing sauni-unining babagan lêmah

datan mêtu saking rasaning roh kudus
mangka pinangeran
puniku kang mawa sirik
langkung ina mangeran unining gangsa

yêkti gangsul marusul dadi wong gêcul
kacangkol ing cêla
mulane wong karêm gêndhing
gêndhing gêndhèng gêndhung gêndhêng dadinira

sababipun kêliru budinirèku
kadi ta niaga
karêm mangeran ing gêndhing
wignya ulah rawitan duwe gamêlan

pan linampu dadi niaga anyêngkung
wus kablusuk bisa
angêndhing ambêk ngêdhingkring
kêdhangkrange ambonang wis kaya dêmang

tur ta niku kêpatuh tan nyandhang wutuh 
puniku kang mawa
tiang mangeran ing gêndhing
wus kaondhang ondhe-ondhening agêsang

wus saèstu wong lah gêndhing gumêndhung
gêndhila katula
budi kacrêman nyrêmêdi
dadi meda dêdalan adol asmara

puniku adhi wuragil
wong karêm marang gêndhingan
lamun tan wêruh surupe
anggugurakên agama
gêndhing gêndhèng rasanya
kêplantrang kêtrucut lacut
pêcat niate kang tama

lapake lali ing Widi
kêliru kêlara-lara
kalurung marang sapapele
palane mung paprênesan
têmahe kêmlaratan
tan kabuka ulah ngèlmu
mumuji maring Pangeran

yèn wus wruh rasaning gêndhing 
lan sasurasaning niat
gêndhing dadya pangatrêre
marang sêjatine niat
tumêkaning kasidan
sidaning kayun kang mojud
ingkang tan kêlawan majad

lire pênggayuhing ati
tinêkan lawan nugraha
ing jaman bangsa kamuktèn
dadya kamulyèng akerat
pon tan paèng wusana
milèlmi kêdah dumunung
supaya sampurnèng cêgah

Jayèngrêsmi Jayèngragi
katri lan Ki Kulawirya
kêlangkung sukur driane
miarsa wirayatira
Ke Kidangwiracapa
brêka ngulama ing dangu
dhèmês susurupanira

sami amicarèng galih
mitrane jêng kyai bapa
tan ana bodho ahline
padha punjul ing sêsama
mêngkana kae Kidang-
wiracapa lon amuwus
mring kang putra myang rinira

wawi anakmas dhi ragil 
puniku wus wêktu ngasar
sami sêmbahyang ecane
pra tamu matur sumangga
malah alon lingira
lah mara niaga gupuh
unèkna sêkarêpira

kang aenak dèn sindhèni
niaga matur sêndika
nulya muni gamêlane
têlèdhèk sindhèn araras
Ke Kidangwiracapa
mring langgar lan para tamu
mèt hèr astuti sawusnya

manjing langgar salat ngasri
ya ta kang anèng pêndhapa
para ri tri pandhegane
pan sami andadak karya
rakite atamuan
tutuwuhan pasang tarub
miwah natar rinêsikan

ramya kang anambut kardi
jalu èstri mawurahan
samya ngukus anèng pawon
kang rêrajang mupuh ulam
kang karya kêmbar mayang
ing karya sêkala rampung
rinayap ing pawong kathah

sakèhe kang nambut kardi 
ngrungu swaraning gamêlan
panglike sindhèning ronggèng
ting balêkèr bungah-bungah
sinambi patrap karya
rakite lir wong mêmantu
tan ana ingkang kuciwa

kawêntar pirang desèki
pêrapat manca limanya
lamun mas dêmang ing mangke
ropyan-ropyan têtamuan
bakale bêbagoran
wong akèh sêdya dudulu
mring kêrajan Lêmbuasta

kèh wong kang anglon-êloni
manca sanganing adesa
adulur sami praptane
krajan kadêmangan wetan
miwah kang sinuruhan
salong kang prapta rumuhun
lan saanak rabinira

ya ta kang salat ing masjid
wus dangu dènira bakda
rèrèh nèng palanggarane
Jayèngrêsmi Jayèngraga
katri Ki Kulawirya
angudi rêrasan ngilmu
purnane cêgah ing tingal

Jayèngrêsmi matur aris 
mring Ke Kidangwiracapa
kaula nuwun wulang rèh
mênggah purnaning pangiksa
kang cêgah tiningalan
kadi ta tiang atapuk
angludrug andhalang crêma

acêgah mun inèksi
purnane kadi punapa
kaula nuwun jinarwe
kae Kidangwiracapa
mèsêm alon ngandika
dhuh sutèngsun anak bagus
mungguh kang basa punika

puniku pasêmonèki
lungide wong ahli tingal
tingale kang tan kumêdhèp
raga kitèki upama
lir tapuk anèng muka
mulêlêng mamak pandulu
dudu pandulyèng wistara

kita tingal tan ningali
tingal kalingan paningal
kang ningali tingaling roh
kêlawan kêwasaning Hyang
Suksma Kang Maha Mulya
raga kita paminipun
roh sarta nugrahaning Hyang

jêjêr Jênggala Kadhiri 
dhauping Panji Kirana
sasolahbawaning topèng
topèng wrananing roh mukdas
wrananing Hyang
Hyang wrana pribadinipun
wêrana tanpa kêrana

sêkathahe kang ningali
tan anggugu maring raga
kang ginugu mung topènge
laku pralêbdaning basa
ucaping jêjanturan
caritane amlas-ayun
yèn nuju lakon wêlasan

kang cinging kèh sami nangis
pêngrasa lir ya iaa
wignyane kang karya lakon
pandêlênge wong akathah
dêlêng topèng kewala
kang nopèng datan kinalbu
tur ta iku kang amawa

kadi ta kita puniki 
lakuning jiwa priangga
ngagêsang awon pênêde
tinutuh myang ginunggunga
datan anuduh Suksma
myang tan gunggung Suksmanipun
cinacad kang ingalêma

tan lian rêraganèki
inane panginanira
pangalême ing lêmbahe
ing kale kita punika
obah osiking Suksma
Suksmane datan kadulu
kang kadulu mung rêraga

lir topèng mêksih nampêki
anèng mukane ki lêbda
yèn wus tutug wêwêtone
tapuk sah saking wêdana
tan ana gunanira
gumalethak mulih kayu
mung kari gatraning rupa

sininggahkên ing gyanèki
mari ginunggung cinacad
wus tan ana pocapane
mêkotên niku anakmas
kang ginawe noraga
Jèngraga Kulawiryèku
tyas samya suka pirêna

suruping murad mêtitis 
kae Kidangwiracapa
malih angandika alon
puniku nakmas kalihnya
purnane kang cinêgah
lan malih mungguh luludrug
wong lacut cêgah tiningala

purnaning lacut pinêthik
angludrug pangupajiwa
mimikan banyol lulucon
lèjême wong ahli brangta
karêm maring dêluya
murang krama digsura dur
doracara cacah-cucah

kang dadi pangambil bukti
amasang dora sêmbada
nêrima dadya paguyon
awake dèn ala-ala
mring sukaning sêsama
pangulah bêdhat ambadhut
amêdhot tingkah tan lumrah

tan wawang ing wirang isin
cacad-cinacading kathah
bungah dèn rani sêgawon
eman ki ludrug tekadnya
toh jiwa soring tingkah
angrêbut têlêsing gulu
gula sacuwil tan misra

palênthinging wadhuknèki 
tan etang dora duraka
kasor mung olèha nocor
pêcat tabyating agama
lali maring Pangeran
kêtungkul mêrusul gêcul
tan idhê cêla cilaka

kacêluk babaran baring
pirabara yèn luara
uripe aberong-berong
nyêkêl corong ambêbarang
datan wirang sarang sinarang
saru sinêrtu ing èlmu
sarengat wêwalêr murtad

pêthikanipun mring ngèlmi
tekade wong kang ahli kak
angludrug marang Hyang Manon
tan riringa ing akathah
mung karêpe priangga
majênun marang Hyang Agung
tan jamak limrah ing kathah

nikmat ngala-ala dhiri 
ingkang mokal kinarêpan
kabèhe kang elok-elok
tan sudi angudi pangan
myang sandhang tinambuhan
yèn ayun turu sinêrtu
tan sotah ing rajah tamah

kabèh satingkahing urip
kinirigakên sêdaya
andhulêng mêlêng tingale
maring Hyang kang murbèng jagad
kang sipat pribadinya
andhedhewe dhèwèkipun
anungge nunggal Pangeran

puniku saminirèki
wong ngludrug pêngalapira
tekade kang nora rikoh
wus têkèng panarimanya
arègèl regol tangan
bot-bote wong nêlês gulu
buru pangan sakêlêdan

dene mêjênun puniki
lepyane nadhah anendra
bot-bote nêlês Hyang Manon
buru rahmating kasidan
amanting-manting jiwa
kang kongsi dèn kadi badhud
wirang isin tan rinasa

puniku nakmas Jèngrêsmi 
alaping tingal kang cêgah
ngalap tekading cêmporèt
dadya tingal tan kiparat
maklum mring makluking Hyang
takdir asya a asnapun
pêpêk rupaning kang titah

cêgahe pribadinèki
ywa korup maring paningal
ningali wong angreregol
bêbênyol egoling badan
cêgahe yèn kadyèka
aywa nacad wong angludrug
gêgaweaning Pangeran

polah-polahe pribadi
cara-carane priangga
satrekah-trekahe dhewe
yèn wontên nacad maona
tur ta mangsa enjoha
lir pinoyok angluludrug
tandhaning gaweaning Hyang

nor lungguh kang putra kalih 
Ki Kulawirya alatah
kêduga susurupane
sarya ngling i bilah kakang
amrajak muradira
kêduga têmên atiku
acêtha rata apurna

lah malih kakang ngabèi
purnane wong nonton wayang
brahala cêgah tinonton
lawan gorohe ki dhalang
Ke Kidangwiracapa
mojar sarwi sru gumuyu
gih dhi ragil Kulawirya

dene dhalanging aringgit
pasêmoning janmotama
mungguh mring Hyang tanasube
kang ahli bantala kasa
marmane dhalang cêrma
acêgah lamun dinulu
mangeran lyan gama sarak

angingkêt carita sirik 
dadakan angayawara
wus têtêp ahline goroh
anggorohakên ing kathah
ngirup arêping tingal
anyinthung mrih kusung-kusung
andulu dhalang ngawayang

kawuyungan jalu èstri
korup pangiruping dhalang
pralêbda karya lêlakon
nyêp-nyêp pangembaning raras
acucut mèt banyolan
tutuk popocapanipun
kêrêng branyak lan jatmika

milane wong dhalang ringgit
sarak cêgah aniningal
pangamêng-amêngan ngomong
ngarad-arad doracara
carita winitara
carêmêde anglud kalbu
kalaban labêting raras

ngurus pangirising ati
angrês tyase samadaya
myang berag abungah-bungoh
angingus ngêsing bengesan
sêngsêming nalar samar
margèng sasar sinêlusur
tyase kendhang mring dhêdhalang

dhêglêng dhêglo lalu lali 
kalulun alun dhêdhalang
andhulêng mêlêng mêlongo
mring pangomonge ki dhalang
dhalange kang andhalang
amumulut maring luput
sakèh wong sapênontonan

ki dhalang ambêke dhiri
amêdhar mudhari kandha
kang tinandho dhadhakane
dhadhag madhidhig sêbodhag
blêg-blêgan kumabisa
sapa sira sapa ingsun
sun pintêr karya carita

rêp-sirêp tana maoni
kèdhêp angidhêp maringwang
kabèh cingire wong nonton
mêkotên ambêking dhalang
lir prabu siniwaka
anggêpe mring wong dudulu
wong core bêcore rucah

mila wong andhalang ringgit 
tanpa iman ing agama
gumêndhung ethe gumêdhe
têtês sor-soring apêngal
tan duwe ngamal aplal
gih dènya kêmratu-ratu
diksura êdak andadra

langar lêngus tan ngingusi
angungasakên kabisan
lonyot ngalunyut lir monyèt
wong crêma mung carêmêdan
kêdhara dhirinira
tur ta dhêrakalan lamun
ingundang kinèn awayang

nir dhirine kang ngêdhingkring
lir sona sinung baksana
suka anggaèng anyêngkèng
mêthèngkrèng lamun kumrengkang
ingundang kinèn wayang
mung mêkotên idhêpipun
tan duwe polatan lia

uripe cêmêr sukêr jis
jasmanine ina papa
tan duwe iman kang mansoh
sah sakèng sasanèng tama
tumanêm angacêla
cêlak cilakane muput
mêpêti agama mulya

pan wus tan duwe mulyati 
kêtutuh patuh kêtula
sêtata sato samine
dadya sor-soring atitah
bêtah ngrarah ing rucah
angèl dungkaping aluhung
lêhêng lêlahan kewala

uripe pating barêndhil
dadya bubundhêling ala
ngaluya laya uripe
mêkotên dhi Kulawirya
mungguh cêgahing crêma
carême crêmêdan saru
sêrupa lan kang madal pang

talah Ki Kulawiryèki
Jayèngrêsmi Jayèngraga
gumuyu asasmitanon
myarsa lohate Ke Kidang-
wiracapa aprama
jarwa kerataning têmbung
têmbang mêgatruh ingarsa

ki wuragil Kulawirya sru gumuyu
pan sarwi aturira ris
winong paguting pandulu
dospundi kakang ngabèi
pênêding ringgit tinonton

kae Kidangwiracapa lon amuwus 
dhi ragil Kulawiryèki
mungguh purnaning pandulu
susurupaning aringgit
kakekate kang binatos

janmotama karya lèjêming pandulu
sasmitaning Hyang sêjati
dhalang la wayang dinunung
panganggone Hyang mawarni
arya upamèng pandulon

kêlir jagad gumêlar wayang pinanggung
asnapun makluking Widi
gêdêbog bantala wêgung
bêlencong pandaming urip
gamêlan gêndhinging lakon

titahing Hyang tanpa wilis ing tumuwuh
kabèhe dadya ling-aling
kang tan olih ing pituduh
tan mulat ing Hyang sêjati
kandhêg warna rupèng kono

tingalipun dadya bawur bingung lawung
saking tan wruh ing kêjatin
kêsasar ing mêrga ewuh
tan wrin sampurnèng pangèksi
punaning katon tinonton

karya lênglêng warnaning tulis puniku 
tulis ing tyas wisesaning
kêrsa tan lyan dhirinipun
mêngidul ngetan lumaris
ngalor atanapi ngalor

ngawiat lan ngandhap têngah tan kadunung
dunung panuksmaning jati
suksmanên sasmitanipun
lawan asmaning Hyang Widi
wangsiting kêrsa tan ewoh

kang tan oah saking datipun Hyang Agung
wênang muba misesèki
pan lêstari purbanipun
anunggal tan tinunggali
kasucianing Hyang Manon

maha suci têtêp kasucianipun
urip mulyaning kêrsèki
kêrsa tan kêlawan kalbu
mangun èski dhalang luwih
graita cipta ngon tinon

asasmita wadine pinarèng sêmu 
tana lyan sakèng pribadi
mulyaning sasmitèng kayun
haibing Hyang kang hakiki
lêsning tan kêcambor-cambor

ingaranan kun idayat ajujuluk
latakyun wiwinih dhiri
saengga dhalang awuyung
tanpa wayang lilung angling
tan arsa garap lêlakon

rampung kang carita kakawin aguru
kang ngundang dèrèng lumaris
wus tampi pangopahipun
wus wisan durung mucuki
alêkas tan bêdhol kayon

sakèhe kang myarsa miwah kang andulu
yèn kinira dhalang lungid
wong padha rêrasan kanyut
kawilut lênglêng ningali
ki dhalang adi kinaot

suwunging pawayangan rame kêlangkung
lir gêrah gamêlan muni
tan ana rupaning kêthuk
kêcèr gêndèr rêbab suling
sron gambang kêndhang kênong gong

ingulatan ki dhalang tana kadulu 
sarêng lêkas manggung ringgit
wisantèk caritanipun
ki dhalang anèng ingêndi
karipan ingkang anonton

ia sapa kang ananggap duk ing dangu
dhalang durung manggung ringgit
jêjêr ing Jênggala prabu
ngêlaya ngidêri bumi
Jênggalane nut tan adoh

puniku dhi ragil lèlèjêming ngilmu
panglêpasaning alungid
ginraita jatinipun
sêmuning dhalang lan ringgit
ywa korup mring kang tinonton

liring basa dhi ragil puniku wau
mungguh Hyang Kang Maha Suci
kang minangka dhalang luhung
karya titah ing kitèki
duk dèrèng lair saking bok

pan wus rampung takdire pêsthinirèku
bêgja cilakanirèki
lan dawa cêndhêking tuwuh
cabar tuas wus binagi
duk mêksih mêgêng nèng gêdhong

gêdhong limput paluyutaning alimut 
duk lagya wijiling wiji
caritanira wus rampung
samêndhang tan kurang luwih
bijaksananing Hyang Manon

Hyang Maha Gung puniku dhalang linuhung
pangkat lairing jasmani
myang istidlal kang maujud
dadining ringgit nèng kêlir
dhalang kang murbèng lêlakon

inggih dhalang sêjati puniku ratu
kang murba solahing urip
kang sinèrèn mring Hyang Agung
nampèni ayating takdir
tabiat bawaning kang wong

ratu kang minangka wrananing Hyang Agung
ratu nut takdiring Widi
wus dadya nèng lokil makpul
sang ratu tan anduwèni
drêma nyondhongi lêlakon

pocapane wus anèng pribadinipun 
sang ratu tan angoahi
asor luhuring sêdarum
kang siniksa kang sinung sih
wêwêngkon wadyaning katong

pan wus samya tinakdir kalaning dangu
pinolah pribadyèng Widi
wus dadya sadèrèngipun
pinolah anèng ing kêlir
tunurut dadya lêlakon

pêngganjare lan paniksane sang ratu
kang tinampik kang pinilih
kang sinaput kang sinêrtu
kang rinikat kang linami
pon wus kêrsaning Hyang Manon

kêrsaning Hyang kikis nèng kalbuning ratu
anungge nunggal pakarti
titining wadyabala gung
sang sri tan wuk ing pangiksi
katon kêlawan Hyang Manon

paningaling ratu maring tantranipun
lir dhêdhalang myat ing ringgit
tan kalêmpit limputipun
suka sikune sasiki
gêng alit pan wus kantonton

pan ki dhalang sêjati-jatining ratu 
sang ratu gêntyaning nabi
nabi gêntyaning Hyang Agung
ratu nabi prasasating
Hyang Maha Gung kang kadulon

kang puniku dhi ragil Kulawiryèku
susurupane ing ngilmi
kang mungguh lairahipun
sarak sarengating nabi
wondening tingkêsing batos

ing panganggêp anggêping piambakipun
dhêdhalang kêlawan ringgit
tanapi gamêlanipun
kothak gêdêbogirèki
myang kêlir lawan bêlencong

pan wus pupul papal sawijining wujud
dhêdhalang dhirining urip
urip kang latip puniku
paanglinging urip budi
budi nglinging dhalang manon

solah tingkah muna munining ragèku 
puniku jatining ringgit
molah nèng kêlir jagat gung
pinolah uriping budi
rêraga nandhang lêlakon

kaelokan Hyang Maha Gung karya dunung
panuksmaning rasa jati
jatining rasa roh kudus
nêlahi uriping ringgit
gêndhing janturaning lakon

panuksmaning suksma ring raga puniku
nuksmaning dhalang mring ringgit
patêmbayaning apagut
ing badan kalon budi
tan kêna sêlayaning ro

osiking tyas katampèn lairing tutuk
dadya rêraga kang angling
sêrêng sarèh ing pamuwus
tar wistara linging budi
mung rêraga kang miraos

ing atitah kita puniki kawêngku 
ring budi dhirining urip
punapa kang kita têmu
puniku lakoning ringgit
kita piambak katongton

kang anonton dadya saksining tumuwuh
awon nêding ragèki
suwur titining andulu
nitèni solahing urip
samya anandhang lêlakon

kang andulu tan andulu dhalangipun
namung ngaèksi riringgit
sasolah pocapanipun
surup lir nglinge pribadi
purbaning dhalang tan katon

pan makon surup purnaning pandulu
nor lungguh putra kang kalih
sinung dununganing kawruh
Ki Kulawirya gêligik
myarsa panggirising raos

ya ta wau wancinira
surya lumaraping purwa
anitih tirah ancala
kae Kidangwiracapa
anundha aris wêcana
mring ri putra kalihira
ngong puniki ri anakmas
kadya nyarêmi samodra

andhêdhêr jati nèng wana 
mêkotên supaminira
anakmas wus anrang rasa
lèjêm sêmuning aotad
Jayèngrêsmi Jayèngraga
samya nor lungguh saryojar
mugi saèstuèng sabda
rumaos dèrèng kadyèka

kêlangkung mindha mimika
magyuh pênggayuh ing tama
tumitah tan wrin sêtata
kang para paramotama
tar tumama ring surasa
bêgjamu antuk tuduhan
Ke Kidangwiracapojar
andèh têmên pranèng basa

wêdharing ngling ngong pêsaja
sakèng kêpasuking suka
ingkang liningan noraga
mya kaluhuran sabda
wanci manjing candhik-ala
ngling Ke Kidangwiracapa
sêwawi sami akas
manjing wêktuning asalat

kang liningan samya gêpah 
akadas marang pahèran
sawusnya Jèngraga nulya
adan ngalêp angêmandhang
landhung luntas kang suara
pra santra ing pêkauman
myang pêngulu Asradênta
lumêbu dènya sêmbahyang

samya wulu ring bêlumbang
wusira laju mring langgar
samya sunat sêdayanya
kang wus ngamal pupujian
arahab asri pinyarsa
wus antara kinamatan
Ke Kidang alon wêcana
kang putra kinèn dadiman

Jèngrêsmi myang Jayèngraga
amopo samya noraga
Ki Dêmang Wiracapa gya
umajêng ngimami salat
usalinira paseat
mikraje tibaning akbar
sartane iptitah wajah
atartib lan tumaninah

gya usali sêdayanya 
sri sarênti takbirira
imam amaca patekah
gragul-gragul swaranira
trampil kirating kalimah
nelakên mad kasarira
wêwacan wusing têkah
kang surat kulya-ayunya

akire wusing patekah
apan surat idaja-a
antara tahyat akirnya
salam bakda pupujian
dikir donga tinasiban
rampung sunat bakdiatan
laju mansohkên wabinya
nêm rêkangat tigang salam

gya pasang dikir wiridan
wusnya pêragat mupidnya
sangat manjing wêktu ngisa
nulya kinèn ngadanana
ki pêngulu Asradênta
aglis ngadêg lêkas adan
angglêrêk gêrok swaranya
gumêrot lir têkèk munya

amêdhok gogondhokira 
mèsêm sêdaya kang myarsa
myat Asradênta dènyadan
swarane bêmbêng kewala
tan angukêl gêng alitnya
Nuripin ngacêmut mulat
anggrundêl ririh lingira
e e lah adan Si Asra

de kaya senggot swaranya
dhapure kudu ambêrkat
bêntoyong lir gulunira
ambakna wong duwe swara
wis wong angorok warasan
pêngulu têluh ambêngan
brêkat tan ngumani roang
ya ta wus dènira adan

iman nêthêk akèn kamat
agupuh gya kinamatan
Ke Kidangwiracapojar
nakmas kang sêpuh majênga
andika ngimami salat
pinêksa nulya kang putra
majêng ngimami mangarsa
angangkat usalinira

praptèng takbiratul ikram 
tubadil mikrad munajat
kabirah wajah iptitah
tartib sarta tumaninah
angapti maca patekah
apasêkat kirkatira
kalimahe sinêkatah
made lajim lan jaisnya

kasar talak ismamira
tan kalêmpit kurupira
acêtha atela-tela
swaranya sêdhêng kumandhang
ulon êmpuk rum araras
tibaning lapal walala
ngandhêlong landhung amêmbat
gawok jroning tyas kang myarsa

anggunggung alim ngulama
kacihna wêwacanira
samya kayungyun ing nala
sawuse patekahira
surat jumngah kang winaca
akire wusing patekah
surat munapèk pasekat
antara wêktu wus bakda

pupuji myang dikirira
laju anunumpa donga
tinasiban mring Jèngraga
kang amin rahab ambalan
amin-aminu ya Allah
nulya sêlawat salaman
wusnya laju sunat bakda
pêragat myang witirira

sawuse pasunatira 
ambengatakên wiridnya
jênêk suhulirèng Suksma
tan kawuwus mupitira
ing wanci wus bakda ngisa
ya ta kang anèng pêndhapa
para kadang katrinira
Wiranjara Wirangkara

waruju Ki Wirabraja
wus dènya prapta tatakrama
myang rakit wisma pinajang
lir pêpanggihing pêngantyan
pandaming dluang rujitan
kinêmbang wayang putêran
têpung marik ing taruban
myang pêndhapa ting pêluncar

joglo pêcak wolung dasa
amagrong winêlit anyar
tinratag tarub bêlarak
ambanjêng langkung bawera
ginêlaran lampit kasah
pinggir kêlasa lajuran
pinaryoga badhenira
kang mrêdhatêng linggihira

urute wus winêtara 
para ri katri wus mapan
dènya lênggah nèng pêndhapa
pra niaga wus pinêrnah
kilèn pinggiring pêndhapa
wurinira kinajangan
praptaning bagor busana
tan adangu samya prapta

Nayakênthi saroangnya
wong abagor sêlawe prah
prapta sila nèng pêndhapa
Ki Wirabraja agêpah
matur mring bok ayunira
anuwun busana endah
wastra kêling jêbad sêkar
sêrambuting mas kumambang

Babon saking nêgari Leiden VIII jilid sampun tamat.