Kulawirya wus prapti ing pamipitan
ênggonne
wus akukuh kudêstri tan bisa obah
jaranne
Ki Wuragil mathòngkròng nèng bokong jaran
prênahe

Ingêndhukkên ing gêmbok jaran ngêlèntroh
guthule
talèdhèke gya rinangkul ingambungan
pipine
pan kinarya panggalak amrih tanginya
cêluse

Nguyêl-uyêl susu sarwi ngêlus-êlus
gêmboke
dèn-sisilak pan sarwi cinènêng-cênêng
gambrênge
dènnya ngothah-othah pan sadhengah-dengah
pamriye

Dimèn sangêt manahe dènnya kapengin
pindhane
nulya ambêdêdêng tangi mangut-mangut
dhogole
gya tinamakakên marang gêmbok jaran
mak blêse

Angling ririh iki Ripin gocèkana
buntute
dèn-akukuh yèn ucul ambabit guthul
tan wande
wuwuhing larane dakarku kang mupung
ngodore

Nuripin pan kukuh anyêkêli buntut
bobate
bisa gêlur wus lunyu dening têtamba
mayare
nora krasa kinolonging lambe gêmbok
dakare

Panggalake talèdhèk tan kêna bênggang
si Grèpèt
pipi susu ciniwo aginogohan
nyunyunge
ngêsês-êsês ronggènge mèlu kepingin
wangune

Angling ririh dhuh Kenthol bok dhatêng kula
sênggane
kêdhap mawon kula pengin kagungane
rasane
dimèn suwe pangodhore mindhak wuwuh
ecane

Kae Kulawirya ngling apa mangkono
enake
matur inggih makaten wawi cinoba
ginêntèn
Ki Nuripin umatur lo lo puniku
angalèh

Wis kantênan mêlêng-mêlêng eca pisan
si Grèpèt
yèn sampeyan mindhak wêwah babarpisan
blaine
niku botên prasasat lading panyukur
landhêpe

Ngling ah nora tau ambêngang-bêngani
sabêne
nisthakake yèn cinacad ambêngangi
bok jèjèl
ngling aêm biyang lae gèk mangsa iyaa
sanggupe

Wus unine dadine jêlomprongake
mangkene
lo lo sampun-sampun kula sung pêpemut
yêktine
gluwah-gluwèh anggrèwèl mangsa sandeya
kablaèn

Ki Wuragil saya rèpèh dakarira
tancêbe
gya ginêlak banène akalukukan
gêlure
nulya mêmpêng mrakinding makênêng mêtu
kamane

Mung sabrolan kewala tan ngudhal-udhal
wêtune
gya linukar dakare mungkrêt lir lintah
klumpruke
ilang ting prakinting mung kari pêrih
jêrone

Tanganira Ki Kulawirya kang kiwa
pan maksèh
anggogohi nyunyunge ronggèng kalêproh
agabrès
matur ah punmangke ta tiyang asakit
raose

Inginggatan tangane galaprut ayit
ilêre
tan wèh lunga ronggènge anèng ngiringan
ênggone
Ki Wirya ngling lah Ripin uwis uculna
buntute

Gumuywa ngling ngong-wastani dèrèng rampung
ngègrège
dèn-uculkên buntute akirig-kirig
jaranne
hèh Nuripin sira angambila banyu
dèn-age

Nulya naosakên toya nèng pangaron
ngarsane
Kulawirya wong roro lawan si Grèpèt
lèdhèke
samyandhodhok lah Ripin dimrene sira
dèn-age

Tangane kang kalêprèh rada rêkasa
gatêle
pan kinarya malirit ilining guthul
tanganne
linothokkên marang irunge Nuripin
mak-leno

Ki Nuripin anjêngat niki punapa
mak-lèdrèg
lah yaiku idune guthul lan nyunyung
-nge Grèpèt
de tanganku rada gatêlên sathithik
rasane

Ki Nuripin ambêkuh u u arusuh
polahe
pan sakala gatêl irunge kinukur
sag-èsèg
Ki Wuragil angumbah guguthulira
barêsèh

Ki Nuripin angumbah ing irungira
ge-age
Kulawirya gupuh wangsul gène jaran
karsane
tanganira dèn-asab ing gêmbok jaran
nulya ge

Tanganira dèn-asabkên gêmbok jaran
marine
hèh Nuripin mreneya iki lo tamba
marine
lah irungmu ampêlna ing turuk jaran
bêcike

Dimèn mari irungmu nora mêrkotok
ningane
lamun nora mangkono blotongên bae
lo kiye
sarwi nguculi tatali ingkang wuri
palange

Ki Nuripin jinorogên garêjêgan
arame
pan pinêksa jinoroggên marang bokong
-nging jaran
pan katanggor ing buntut sigra pinêngkal
dhêngkule

Sru mak-gapruk jêlèh sambat adhuh-biyung
sambate
bilah setan lara têmên kok mangkono
guyonne
mêngko uga sun sobyang-sobyangkên marang
wong akèh

Ki Wirya ngling lah iya-iya jajalên
sobyangke
dak-pênthungi cocotmu kang kongsi ngalèh
janggude
Ki Nuripin grundêlan sok anglarani
guyonne

Ki Wuragil Kulawirya angling malih
wuwuse
lah wis Ripin uculna jaranne iku
dèn-age
ya olèhmu ambêdhog mau ing ngêndi
jaranne

Mèsêm matur inggih pangulu Sradênta
kang darbe
wau akèn ngupados kapal kang lêma
turene
pan puniku inggih kapal lêlampahan
anggènne

Kula mêndhêt nèng kandhang tan wontên uning
tujune
Ki Sradênta wontên ngajêngan kewala
tan mulèh
lah kapriye olèhmu angulihake
mêngkone

Inggih dipun-culakên kewala ngriku
latare
ya wis mara tuntunên lah ulihêna
dèn-age
Ki Nuripin sigra dènnya nuntun jaran
lampahe

Gobar-gabèr tan mênêng-mênêng kikirig
jaranne
Kulawirya karasa dhanganing lara
sênggange
malbèng wisma lan ronggèng maksih winuda
blêjêde

Ki Wuragil rêmên ningali nyunyunge
mathise
sarwi tanya apa sira durung manak
de kuwe
maksih sarwa salêkak tan ana rênggang
kupênge

Mung grumbule kêkêncêng kaya kukuncung
anggawès
lêluntare isih anyigar panjalin
ingkême
Grèpèt matur msêm dèrèng anglampahi
bablêngèh

Mila sabên tiyang angalêm nglangkungi
raose
Kulawirya tyase sumênut kapengin
mring Grèpèt
ronggèng matur lah cobi inggih sakêdhik
raose

Gumuywa ngling ah ora yèn lara manèh
mêngkone
lagi mari tatomba angrasa waras
sakiye
nulya Ki Nuripin sêgu-sêgu prapta
banènne

Ki Wirya ngling Grèpèt marêpa ing lawang
bênêre
ya sêmbari ngadêga bae bèn katon
sing kene
cinolokan ing dadamar mrih tetela
nglelane

Tinimbalan Nuripin sira mreneya
dèn-age
nulya mêngakakên ing lawang Nuripin
rêgèdèg
myat wong wuda nyunyunge kêtara gambrêng
jêmbrunge

Mak-cêngkelak anêbut dubilah setan
mênthule
Ki Wuragil alatah anon Nuripin
sêbute
wêkasaning panêbut nganggo amênthul
basane

Nulya kinèn tatapiyan ronggèngira
gya tapèh
Ki Nuripin tinimbalan malbèng wisma
nulya ge
praptèng ngarsa Ki Wirya maksih gumuyu
kêkêle

Ki Nuripin kacêmutan sêmu isin
ulate
angandika Ki Wuragil Kulawirya
wuwuse
hèh Garèpèt sun atakon marang sira
yêktine

Kaya wong kang bêngangi iku kang apa
mawane
lah manira tuturana kang balaka
yêktine
mêngko sira sun-ganjar wang limang suku
kathahe

Ronggèng Grèpèt matur mèsêm aprasaja
wadine
lamun tiyang sampun watak anyakiti
sabêne
kathah mawon walêre lamun ginarap
jalêre

Botên kenging sarêngan mêdaling mani
campuhe
yêkti ambêngangi inggih lir sampeyan
sakite
lawan sampun anggarap yèn tangi tilêm
sakite

Yèn pinarêng sakite ngruntuhkên watu
adade
sampun mêksa tiyang ingkang botên purun
ing nganjèn
lamun sakit malênthing kadya sulêdên
malênyèh

Lamun garap sampun rêmên myating gêmbok
binênjèng
lamun nuju sakite bêngang amunjuk
sabênne
lan hya ngathah-athahakên tingkah polah
kasuwèn

Nêlasakên rekane sadhengah-dhengah
bungahe
lamun sakit rajasinganên mring badan
kudhise
lawan malih garap aywa dèn-dhêngakkên
guthule

Pratingkahe jèngkèng ngêboti ing ngandhap
bongkote
pucuk guthul andêdêl bathuk kêkêmpung
prênahe
lir katanggor-tanggor tulang palanakan
pangglure

Kang puniku yèn pinuju sakit kathah
bêngange
guthul konthol mêtu yèn waras tinamban
angalèh
marang mata irung samya buh bêrarang
sakite

Lamun waras tinamban bêngange ngalèh
abuhe
planjêr duduk myang sadhengah abuhipun
ênggonne
mantun-mantun angalèh yèn sampun tiwas
cacade

Kadhang tiyang nuju pêsthi apês pêjah
umure
Ki Nuripin anjola gèdhèg anêbut
dharindhil
e e tobat aja katêma-katêmu
lir kuwe

Ki Wuragil mèsêm gagêtun angungun
driyane
sarwi muwus wong wiwitan bêngang iku
kapriye
Grèpèt matur awis-awis kang tan bêngang
brancahe

Kajawi kang wus uning paekanira
sarate
kang walikan ingkang tunggil tilêm mulya
lan lonthe
sumimpange wawalêr wau punika
rinêktèn

Yèn anggarap ywa mrih sakecaning ngèstri
garape
yèn èstrine amada botên sakeca
raose
kang makatên tamtu botên ambêngangi
adate

Sampun kêkathahên polah mênthang nyunggar
sirige
kêdah dipun-sajojorakên kewala
pupune
guthulipun sagêlêm-gêlême dhawak
tancêbe

Kang kapara mangisor konjêm tan kandhas
jêrone
lan kang botên karaos katanggor-tanggor
guthule
nadyan dangu sampun ngantos mêdal mani
kajênge

Kang makatên asring lujêng botên sakit
bêngange
sabab èstri sampun ngrasa tan sakeca
kêmbane
kajawi kang mawi sarat sakarsane
angègrèg

Samya mèsêm Ki Wuragil lan Nuripin
guyune
angling malih yèku kang ginawe apa
sarate
myarsakakên kandhane ronggèng si Grèpèt
crêmêde

Grèpèt matur uning kula inggih gampil
tan angèl
saratipun ulêr turi brambang jlantah
kinècèk
ingusapkên guthule ingkang waradin
konthole

Lamun tamban damêl sarat gih makatên
prantine
winastanan lisah cèlèng gih punika
yêktine
sawabipun ing sarat awis ing sakit
bêngange

Kruma tan tumama mangan guthulira
angêlèng
yèn kasusu jlantah kewala alothung
blonyohe
Ki Wuragil manthuk-manthuk pan anyathêt
ing gotèk

Ki Nuripin mèsêm e yah olèh gawe
kyaine
mandah apa wus wruh sarat ngiwut-iwut
peyore
Ki Wirya ngling yèn amuwusi mêngkonok
kobêre

Baya besuk modar ilang sêmbranane
Di-lèngèng
atatanya malih mring ronggèng si Grèpèt
gêmête
kang bêngangi iku maune kêpriye
mawane

Kaya ngapa wiwite wong ambêngangi
maune
lah tutura Grèpèt kabèh sarandune
blakane
matur lamun kêrêp jinajah wong akèh
kang ngègrèg

Anom tuwa myang jajaka dèrèng pasah
anjèjèl
kêdhikipun yèn wus kambah wong salawe
watêse
inggih sampun kadhang ginarap nyakiti
bêngange

Sabab campuhipun kamane wong akèh
kuthuhe
barkat kêrêp tiningkah sakerah-kerah
jojoge
dados uwêlipun ing nglêbêt agudhig
-wêsine

Nèng jajambu tulang talanakan nginggil
ênggone
yèn ginojog sangêt lir gudhig kinukur
gatêle
dangu-dangu gudhige amêtu ilu
nêrècès

Tumamane ngêntèni wêtuning kama
karone
ilu campur ing kamane jalu èstri
nulya ge
kang mangsuking dakar dados sakit bêngang
wastane

Ingkang mangsup dhatêng ngèstri dados gudhig
tunggile
tiyang èstri awon yèn sampun anggudhig
tigang gèn
kang rumiyin manggèn jajambu kang nginggil tlanake

Kaping kalih anèng uwêl kanan kering
gudhige
uwêl ngandhap ingkang datan gudhig-gudhig
dangune
kang winastan landhêp tan kêna ingambah
ampuhe

Lamun sampun makatên ênggènne gudhig
ampuhe
nèh yêktosi tiyang satêngah ginarap
tinakèn
kaya priye rasane kowèkan blotong
kapriye

Lamun matur ujêre akêri gatêl
raose
kang puniku utêre wong ambêngangi
adate
Ki Wuragil suka ing suruping atur
driyane

Ki Nuripin gawok malêngak miyarsa
juntrunge
lingnya êng wong uwis alim-alim guru
bakyune
nora nana wong wadon kaya bok Grèpèt
rèntèse

Wus mangkana Ki Wuragil mundhut arta
kathahe
limang suku pinaringakên mring ronggèng
si Grèpèt
kang sinungan nêmbah-nêmbah langkung nuwun
ature

Nulya kinèn wangsul mring panggonannira
waune
wus tur pamit rinilan anulya kesah
ronggènge
Ki Wuragil wus tingkas tan na karasa
larane

Wus rumangsa bisa mulih saking paran
mangkene
dene kanang lêlara waluya jati
ing tyase
suka bungah datan sah andhandhanggula
mulyane

Lir punagi driyanira kadi
mina kasatan kalaban toya
gambiraya pasabane
nir kang prihatinipun
angandika marang Nuripin
ya ta lah tanpa nyana
yèn bisa gumuyu
nastitijab impening tamba
lawan barkahing luluhur kang ngwonèni
manulak pancabaya

Matur inggih Alkamdulilahi
punapa sampun asênggang pisan
dene cêsplêng tan ming-kalèh
Ki Kulawirya muwus
iya uwis larane mari
namung ijih-darawas
tan pati kur-ukur
cêkêle wus kadya saban
pandungèng-wang wus kêna kinarya linggih
jagongan mring pandhapa

Manirèki karasa yun bukti
sira munthuta bucu sadhela
mring anak Mangunjanane
Ki Nuripin agupuh
mentar mundhut saosan bukti
Mas Mangunjana sigra
nuduh pawongipun
anaosakên rampadan
nuli kèrit mring Nuripin praptèng ngarsi
nadhah Ki Kulawirya

Lalawuhan tan ana dinimik
namung dhèndhèng gêpuk lan bakaran
lan paru tan ana manèh
dènnya nadhah pikantuk
nutug nulya luwaran wijik
ambêng wus cinarikan
sinungakên sampun
mring Nuripin gya amangan
lam-ulaman maksih wutuh dèn-ijèni
tanganne lir bonangan

Nora nana kaliwatan siji
ulam ladèn para tutumpêsan
padha bae pamamahe
kabèh kari kur-ukur
Kulawirya gumuyu angling
iki apa gilingan
apa bagor untu
wong amamah ora lumrah
kaya gunting pilang-pilang ora ail
sêmpal wange mamangan

Dêlah nyawane lumayu ngênthir
giris ragane lamun mamangan
yèn wis mangan bali manèh
nyawane wilang cumbu
lagi têka anggêndring maning
wong kasinoman samya
myarsa agumuyu
Nuripin ririh grundêlan
êndêlêna yèn gêgarap mêmoyoki
anyandra wong mêmangan

Wisuh sarwi kèn-ngundurkên aglis
gya ingundur marang kasinoman
tangane mêksih angranggèh
nyambi panggadhonipun
Ki Wirya ngling e e Nuripin
setan-alas idêran
sèwotên wong iku
lir tan kaopan jêjêlag
satingkahe wong edan ngisin-isini
dhulang jabloggên pisan

Ki Nuripin mèsêm dèn-dukani
matur kalong sapintên punika
maksih akathah tunggile
ingkang sami kinrubut
mêntah matêng kang maksih urip
jaganipun punika
kêndhuri sadarum
tan milih kang cicik cucak
Ki Wirya ngling wong gêmblung bisa madoni
ambêrung nora tata

Matur sarwi gumuyu Nuripin
botên sampun limrahing akathah
gadhah lêrês dhewe-dhewe
saya samya gumuyu
kang ngaldèni mulat Nuripin
wus mundur kang rampadan
gya dhadharan maju
sarta sapateyanira
sinaoskên mring ngarsatinata nuli
Ki Ragil Kulawirya

Abusana sarwa pinrayogi
nyamping kawung-gêng bratayuda
adhêstar parang-rusake
sabuk cindhe bang mungguh
arasukan sêmbagi putih
mèpèt kadya jajaka
ing wanci wus dalu
Ki Wuragil Kulawirya
wus busana ngandika marang Nuripin
payo marang pandhapa

Nulya lumampah lawan Nuripin
praptèng pandhapa anunggil lênggah
lan putra kang pinangantèn
cingak kabèh kang tamu
mulat marang Kulawiryèki
Jèngrêsmi Jayèngraga
mèsêm dènnya dulu
Kae Kidang Wiracapa
langkung suka ningali marang Ki Ragil
alon dènnya ngandika

Punapa sampun sênggang dhi Ragil
sokur tan kalajêng gêrahira
Ki Kulawirya ature
barkah paduka nêngguh
anyawabi lêjaring sakit
gumuyu Kaè Kidang
Wiracapa muwus
mring sakèhing tamunira
gih punika kang kula-pajar duk wingi
pênêd samya wanuha

Matur inggih sakèhing têtami
samya nambrama pambagyanira
ing patêmon wilujênge
winangsulan kramèng yun
wiluyaning sih binasuki
susila ing pasoran
rahaping ngapagut
pra tamu micarèng nala
nora jamak santri sajake mriyayi
padha awanda-wanda

Kang sawiji iku nora pati
karsa nganggo kang sarwa nyar-anyar
nging cahyane sêmu dhewe
tan kadya roro iku
wus abagus paramèng kawi
solahe awiraga
amangun tumênggung
Jèngraga sang pinangantyan
mangkana ing pangalêmbananirèki
marang Ki Jayèngraga

Yata ing wanci wus têngah wêngi
Mas Mangunjana sigra parentah
marang wong kasinomane
kinèn mêdalkên gupuh
pangruktine saosan bukti
jinodhangan rinampa
linadèkkên sêlur
wus pininta kêmbulira
nyamikane cinarik sinung pêmburi
tinadhah pawong rencang

Wusnya ramut mundur kang ngladèni
Ke Kidang Wiracapa ngandika
nak Mangunjana pênêde
dhalange kinèn suwuk
dimèn rèrèn ênèh ngingoni
sadhela ngong angalang
niyagane niku
kèn-muni gêndhing La-êla
lawan gêndhingira kinèn anggêndhèngi
enak padha arasa

Tur sandika kang liningan aglis
dhawah niyaga wus rinumatan
sigra muni gamêlane
lan ronggèng sindhèn ngungkung
Kaè Kidang Wiracapa ngling
suwawi wiwijikan
kang liningan gupuh
adan lêkas samya nadhah
Mangunjana parigêl ngidêrkên larih
arak-tape waragang

Wus dinuga dawêg ing ngalarih
madyaning atadhah ing inuman
winantu-wantu larihe
mi suka tadhah nginum
pra ngabèi pikantuk bukti
karasa winaragang
samyènggaring kalbu
rongèhing lalungguhira
ingkang cêthèk amurwaka purwakanthi
tur ta tar wruh ing kitha

Puspagati gambira dera ngling
adhi Mangunjana eman-eman
nginum arak nora èrèk
tan na kuciwanipun
gêndhingane wus dèn-gêndhèngi
kakondhanging wong lanang
nèng kalangan agung
anunggang ronggèng rinêngga
gih makatên dhi Mangunjana kang bêcik
gêr ginuyu ing kathah

Kè Dêmang Kidang Wiracapa ngling
nunggil sa-ambêng lan ingkang putra
Jèngrêsmi Jayèngragane
katri Kulawiryèku
sadayane samya ngalihi
Mas Dêmang Wirancana
pakêmbulanipun
dyan Ngabèri Mangunbrata
lawan Radèn Wijangkangka Angabèi
cêlak lan ingkang uwa

Kaè Kidang Wiracapa angling
puniku dhi Ragil Kulawirya
kaelokaning Hyang lire
Puspagati puniku
prênah putu-misan lan mami
kalangkung kinasihan
ing pamagangipun
marang Jêng Pangeran Kutha
sabab sarwa sagêd sabarang pakarti
atatas ing wicara

Tur ta datan sagêd maca ngaji
nanging sabarang layange bisa
paham satêmbung-têmbunge
yèn muwus lir wong putus
tur tan wruh ing aksara siji
mulane kinasihan
kèh pagunanipun
ngundhagi mandhe ngêmasan
andondomi mangunukiran angukir
anggêndhing bisa bêksa

Andhalang purwa gêdhog karucil
nganam-anam karya suri jungkat
myang bathik anênun ngantèh
karya jala ambubut
amarangi miwah angundhi
tuwin nanêgar kuda
katurangganipun
sabarang pakaryan bisa
pinaringan pangan binlanja ing Gusti
miwah sandhanganira

Samajade puniku asugih
suprandene tan bisa bêbêdan
sugih gawe tanpa gawe
tur niku tani yutun
tan botohan datan madadi
ngamungakên num-inuman
ing sawawratipun
duk anèm tumêkèng tuwa
dènnya magang inggih Radèn Puspagati
kalintang musakatnya

Kang sinung-ling samya anor-ragi
sarwi ngantu-antu ing atadhah
dadya sami ngene-ene
wus sabên adatipun
lamun bukti sinambi angling
pinrih kêdhik antara
-nira atatuwuk
wus tutug dènnira nadhah
aluwaran ambêng cinarikan sami
sinungkên pawong rencang

Gantya dhaharan lumadyèng ngarsi
samya sasambèn sasênêngira
myang larih tan na anggo pe
Jayèngrêsmi umatur
ing liripun kadi-punêndi
kaelokaning majad
kang wau puniku
kang rama alon ngandika
wikan lêrês lêpate pamanggih-mami
ingkang kadya punika

Kasugiyaning Kang Maha Sukci
jinaiskên marang kita sama
kawan prakara dununge
ingkang kinarsan sinung
kasugiyan dera Hyang Widdi
kang dhingin kasugiyan
ngèlmuning Hyang Agung
sinungkên mring kang kinarsan
kaping kalih kasugiyan Hyang Malêwih
kang muslim ing atapa

Sinungkên mring kang kinarsèng Widdi
kaping tiga kasugiyaning Hyang
kal-donya rajabranane
sinungkên kang kinayun
ping pat kasugiyaning Widdi
kabisaning pakaryan
sinungkên kang kinayun
tan pae sihing Hyang Sukma
ngèlmu tapa donya kabisan pan sami
sinungkên kang kinarsan

Lamun ta maksih kita puniki
sinung kasugiyan sapanduman
saking salah sawijine
sokur marang Hyang Agung
maksih sinung pratandhaning sih
pintên banggi dhaupe
kasugiyanipun
Jèngrêsmi alon turira
dhaupipun kawula nyuwun jinarwi
Kè Kidang Wiracapa

Angling gih dhaupirèng kadadin
kasugiyan kang kawan prakara
ngèlmi dhaup lan tapane
lir antiganing sawung
antigan kang upami ngèlmi
ingangrêm lawan tapa
amrih têtêsipun
kasidan marang kamulyan
mêngku rahmad karamad mangsa utadi
adi-adining titah

Kang punika titising ngaluwih
lir pamore têmbaga lawan mas
tan kenging lamun pinae
dadya suwasa mancur
tunggal sorot tunggal galigin
wusing saparipurna
-nira ing ajumbuh
saking kadhaupanira
wus tan ngaran tapa tan ngaranni ngèlmi
wus jumênêng karamat

Ngudi atur saprakawis malih
Kè Kidang Wiracapa lingira
kang saprakawis dhaupe
kal-dunya yèn wus dhaup
angling agni dèn-babayuni
agni pama kal-dunya
kabisan lir bayu
tuntume guna sarasa
satètèsan tumamèng pupuk kaywaking
ngobarakên wanarga

Tan ana kang kaduga mamati
pan dadine brama ingididan
baywagni pangupayane
ambrastha ing sawêgung
purna pari warèng wanadri
ngêningkên ing pinangka
kalih-kalihipun
wus tan ran guna sarana
kasidane si sikara kang sisiwi
santosa mêngku praja

Lamun datan makatên dhi Ragil
kang wus kawistarèng kanyata-an
kawula ing ngambagine
kang tapa datan ngèlmu
ing ngèlmu datan dèn-tapani
dadya karo kuciwa
lamban kalihipun
myang kang sarana tan guna
kang aguna tan duwe dunya sadêmi
wus ngamarat ing dunya

Tinimbang lan wong kang tan binagi
kasugiyan kang kawan prakara
malarat tanpa ngèlmune
lan tanpa tapanipun
tanpa dunya tanpa gunèki
angur kang binagiyan
wontên lothungipun
yèn sampun tan binagiyan
kasugiyan ing dalêm salah sawiji
sasat dèn wising Sukma

Jayèngrêsmi gumujêng aririh
miwah ingkang rayi Jayèngraga
Ki Ragil latah guyune
samya kapatuk kalbu
saking sukaniramyarsa ngling
Kè Kidang Wiracapa
ragya sru anguwuh
maring kang mêntas rinasan
e lah putu-putu Radèn Puspagati
punapa ing samangkya

Kang ginarap karsaning ing Gusti
kang liningan santak aturira
pun êmbah andangu mangke
pakaryan kula wau
karsanipun jêngira Gusti
mangkya karsa gamêlan
salendro pinatut
mêndhêt nêmipun Paradhah
pelog lawan salendro nême sinami
kula kinèn anglaras

Lan andikakakên mangun ngukir
landheyan gêng katrap ing curigan
lan kinèn ngrapèhkên badhe
titiyan saking Kêdhu
pun Erawan dhawuk gêng inggil
kalangkung kinasiyan
ginêdhog nèng ngayun
tinêdhakan dalu siyang
dhawuhipun kinèn anggêlak tumuli
kinarya miyos watang

Liyanipun sasambening kardi
êmbah inggih kathah kewala
Kè Kidang mèsêm dêlinge
punika babaripun
ingkang putra umèsêm mèksi
Ki Wuragil guyunya
bisik-bisik muwus
mring kang putra Jayèngraga
yèku ingkang aran Radèn Puspagati
tuwompong basa êmbah

Mring kang Dêmang Jèngraga nauri
sadasa tiyang wus awunira
ya ta lah mulane kuwe
dangu dènnira muwus
wontên pawong èstri turnya ris
ngaturi Jayèngraga
kondur ing dalêm gung
anulya lèngsèr sing ngarsa
praptèng wisma Nikèn Widaryati angling
marang Ki Jayèngraga

Lah punika rayinta Widuri
wontên sakite tan sagêd lênggah
kula kèn-guling marmane
karaos sakitipun
sakitira Nikèn Widuri
prayogi pinariksa
anakmas sumusul
myat ari nèng pagulingan
Jayèngraga api gêpah matur inggih
batine mèncêp ewa

Gupuh lèngsèr maring jinêm-wangi
praptanira ing pagulingan
sinandhing kewala sare
Widuri taksih ngukruk
pangukruke atos kang ati
dangu tan panggyèng raka
tambuhraosipun
abêbêg rêmêk tyasira
kadya lara sèwu mêtêk anêkani
wiyang puyang-payingan

Dupi kang raka prapta aguling
Ni Widuri lir wong kabêndana
luwar saking pusarane
cumêplong sukèng kalbu
gumaregah ngrangkul ing laki
kadhuwêtan gya-agya
alukar pipinjung
anggujêg minta asmara
Jayèngraga mèsêm ewa ngliring rabi
lah apa jêrku apa

Lara kaèmêngan gigilani
polahe lir wong kêna ing dalan
andèlamèh nora lèrèh
lir kucing nêmu tikus
cêk-wêl bae tan wigah-wigih
Ni Widuri ngrêrêpa
paworing ngalulut
Jèngraga jêlèh tumingal
anggung gawe ginujêg raina wêngi
ngorot-orot pinêksa

Kêthêmplèng-kêthêmplong anuruti
Jayèngraga salulut lan garwa
nutug sapolah-tingkahe
marambahi langkung yun
tan cinatur kang andon rêsmi
yata kang nèng pandhapa
eca dènnya lungguh
nginum sinambi kasukan
miwah ingkang sasêrètan kèh winarni
Kè Kidang Wiracapa

Ngliring sakèhe kang sami linggih
nak-putu-ngong tan mangêni karsa
punapa ing sakarsane
punapa sami mundur
kula-turi lalangyan arip
manira yun mawisma
wêktuning aturu
ingkang liningan turira
pan sumangga ing prayoginira mangkin
tan wontên kang sumêlang

Jayèngrêsmi lan Kulawiryèki
aprasabên mring pondhokanira
rinojong lumèngsèr age
Kidang Wiracapèku
lan Mas Dêmang Wirancanèki
samya mèlêbêng wisma
miwah kang pra tamu
kundur marang ing pondhokan
salong maksih sinambi botohan sami
anêningali wayang

Tan winuwus tatasing aratri
bêdhol kayon wisan kang awayang
wus rinuktèn saopahe
kang para ri agupuh
nuding pawong rencangirèki
mamangun ing pandhapa
anyulami sapu
latar nulya rinêsikan
miwah kasah kang rêgêd dipun-salini
lampit kalasanira

Ramut sadaya dènnya mrayogi
pulungguhan tan ana kuciwa
Mas Dêmang Wirancanane
anèng sabênne lungguh
ingkangbakda salat pra sami
anèng ing palanggaran
pan eca alungguh
Kè Kidang Wiracapa jar
marang ingkang putra kalih malimpingi
masalahing ngagêsang

Kang cinatur gunêming aluwih
kalêpasaning tyas mring kasidan
poking ngèlmu kakekate
anakmas kang binagus
ing ngagêsang kêdah nunggèni
angluluri kang wus man
purwakaning dangu
amung dununging panrima
ingkang dadya têlêng lautira budi
mèt marta parinpurna

Jayêngrêsmi umatur angudi
kadipundi inggih miradira
liring panarima mangke
kawula anunuwun
ing wuwulang Jêngira Kyai
Kè Kidang Wiracapa
alon dènnya muwus
dununge ing panarima
namung budi tinokitakên kang suci
tan cambor ing Asya-a

Wus anungge marang ing sawiji
wijiling trang anggana musthika
ngèsthi waskithèng papêsthèn
kang pêtha kang tinêrus
tan rambatan èndha upami
tan minta tan pininta
tan ayun-kinayun
datan kanthi tan priyangga
lire tanpa kanthi talêmpik tan milih
tan angêntèni papan

Liripun tan priyangga puniki
tan mangeran marang niyatira
amênampêg kaanane
ènthèng kalawan wahyu
tan piniyat kumambanging sih
kang wus tanpa karana
kawisisèng wahyu
ingkang aran panarima
inggih wahyu dyatmika kananing kadim
asimpên ing kadadyan

Jayèngrêsmi apagutan kapti
ciptanya ge-age adungkapa
ing makaming panrimane
lir dhèdhère sinawung
parèpèyan dèn-mamacaki
miwah Ki Jayèngraga
kapasèng tyas ngungun
ngunandika jroning nala
kapan baya têkèng panarima mami
mimikaning pandaya

Jayèngraga lir parawan sunthi
anatmatèng ing crêmin winangwang
branti myat wawayangane
panggagasirèng kalbu
kadya gèya praptèng birai
Ki Wuragil tyasira
kewala angungun
tangèh dungkap ing atampa
lon turira punapi wontên bedaning
trima lan panarima

Kae Kidang Wiracapa angling
tan pae ananging kinerata
nanging beda bênikane
mangisor lan mandhuwur
panarima maring panginggil
inggil wêkasanira
kalamun panuju
tarima maring mangandhap
kandhap wêkasane yèn pinujunèki
lire basa punika

Kang wus kalampah limrahing janni
winèwèyan sandhang lawan pangan
kalangkung gêdhe trimane
ciptane wus bêgjèku
muga ana kang wèwèh malih
dak-trima kongsi ngayang
lêganing atiku
makatên kaprahing janma
kados kula ngarsa-arsa siyang ratri
pawèwèhing sasama

Lir wong cilik ngawula ing Gusti
ngarsa-arsa mugi ginanjara
arta sandhang lan pangane
kang tanpa krana iku
cipta tansah bruwun ing Gusti
ngalamat wong cilaka
pangawulanipun
utawa kongsi matura
nadyan canthèl atur anuwun paparing
saking karepotannya

Pangrasane wêlas gya sinung sih
ing Gustine katon kinasihan
têmah muwuhi repote
nadyan pikantuk sinung
gusti kucêm ewa ing galih
kawangwang sajêgira
kaêjising kalbu
dinok sor-soring kawula
panganggêpe Gusti lir ulêr bungkêri
tumingal wong mangkana

Yèn kaplantrang tiwasing aurip
wêkasane dadya pèndhèk tangan
saking apês ihtiyare
lothung têmahan kathung
amba bathok ngathung nèng margi
trima picis dawiran
sak-êlêdan puluk
sasuwèk sandhang momohan
kacuthêlan mupus cipta canthing jali
cibukna ing sagara

Ya mung olèh saisining jali
kang puniku dhi Ragil wong nrima
jalar karêm ing pawèwèh
bungah trimah yèn sinung
yèn tan sinung tan wande ngêmis
malarat salaminya
tan têma-tinêmu
prasèjèn tanpa narima
datan arsa minta pawèwèh sasami
wawadul karèpotan

Kaplantrange ing panarimèki
lamun darbe melik nambut-karya
lamun winèhan awèwèh
tan ngilang-ilang surup
datan labêt watak nunani
lamun ana pawèhan
rob pamalêsipun
lumuh kamalan lan cidra
lalu wèwèh ngamal pinrih jaring tinggi
tan arsa pèndhèk tangan

Tiwasing panarima kadyèki
maksih prawira traping agêsang
patine plês abuburoh
pinilalah mimikul
lalu lampus tan sudi ngêmis
muringis nèng ngarêp lawang
yèn suwung balurut
Ki Kalawirya alatah
Jayèngrêsmi Jèngraga gumujêng wadi
kawangwang marèng titah

Kidang Wiracapa angling malih
puniku dhi Ragil Kulawirya
trima panrima dununge
apan datan tartamtu
dene gêdhe kalawan cilik
lagi kang manirojar
wawadhaganipun
yèn wus watak pèndhèk tangan
wong acilik dubruwun ngêmis ngêndhih sih
yèn wus sinungan lunga

Datan wontên trimaning sadêmi
mring kang asung kang akarya pangan
Pangeraning alam kabèh
mung sok olèh aluwung
kang mêkatên sukêring janmi
rucah bangsa ibadah
sanadyan wong agung
karêm mundhut darbèk wadya
saturute priyayi sêring mêndhêti
darbèke pawong rencang

Wus kabangsa lan jalma kang nisthilp
ywan wong agung olah pèndhèk asta
narik ing ka-apêsane
tan na ngêmbani wahyu
raga mukti ati sor juti
kang watak sirlinapgang
puniku tan arus
tinggal jênênging utama
tan tinêmu eman sinêbut priyayi
budine andêdilat

Kang ngong-tuturkên kula pribadi
datan wajat polèh ring utama
mung-mung rèh rèmèh gêndhingkrèh
batèh nêmpêg gêrèh wruh
têlung glintir dèn-dhèh-dhèh kêni
Ki Wirya saya latah
myarsa banyolipun
asor cucuting adhalang
sarwi angling lo nyanggup Kenthol Nuripin
gawemu milang lawang

Iya inêndur-undurên thithik
matur kantênane yèn tinimbang
ngling timbang priye bacute
matur kêsupèn wau
sarwi mèsêm ulat nyêlori
samya ginuyu kathah
dènnya ngampêt atur
Kae Kidang Wiracapa
gujêngira sarya ngling angancarani
lênggah marang pandhapa

Samya kering mudhun saking masjid
mring pandhapa tamu wus mèh prapta
pan sadaya mudhun age
ngancaran kinènlungguh
sigra wangsul mring gènnirèki
tata samya alênggah
pêpak sadaya wus
wacinjang pênthèring surya
Kae Kidang Wiracapa ngandika ris
marang Mas Mangunjana

Pênêde yèn wus ana miranti
eca madhangan sarapan enjang
kang sarwa ngêt anyarane
Mas Mangunjana matur
inggih sampun rimat sasaji
kinèn angêdalêna
Mangunjana gupuh
anuduh wong kasinoman
kang tinuding sigra naosakên aglis
rampadan marang ngarsa

Tan kalèru pangetangirèki
langkung asri ulame mawarna
samya angêt sadayane
wus mundur kang mangayun
Kae Kidang Wiracapa ngling
suwawi wawantingan
kang liningan gupuh
adan lêkas samya nadhah
datan ewah lir sabên kêmbulanèki
pikantuking panadhah

Gamêlanira munya ngrarangin
gantya munya ngroras gongan sèwang
salendro lawan peloge
ronggèng Grèpèt lan Mênur
kang gêndhèngi ladrangan ganti
kang nabuh lêlirihan
kalênyêt anganyut
ing raras padha karasa
karya imbuh kamyatan ingkang abukti
tanak nora kasêlak

Mangunjana tansah angidêri
anglarihakên warak waragang
mawantu-wantu larihe
tan kêndhat idêripun
Jayèngrêsmi lan Jayèngragi
katri Ki Kulawirya
salang gumun dulu
myat bangsa ing Panaragan
doyan arak larih dèn-padhakkên warih
tan wuru wurukanya

Wus kinarya lalabing ngabukti
arak api tampo lan waragang
ginênti lawan ulame
gantya wuwusira sru
ana ingkang katlangso angling
dyan Puspagati mojar
kula kamipurun
sumarwo nyuwun aksama
dhumatêng ing Kae Mas Kulawiryèki
bok suwawi lariha

Kewala sapindhah pratondhèng sih
Ki Wuragil anjola sinabda
Jèngraga mèsêm myarsane
Jèngraga agumuyu
winor angling sarwi anjawil
tiwas blai jêng paman
dèn-jak uyup-uyup
sami sasruputan edhang
Ki Wuragil gumuyu gupuh nauri
inggih putu ngong trima

Pasihane kang dhatêng pun kaki
kula amung tatênèh talangan
nginum mring pun putu dhewe
kang sainum pun putu
kang sainum sumurup mami
duduh kalih inuman
sisan ngriku putu
gêr ginuyu ing akathah
Kae Kidang Wiracapa gumuywa ngling
bisa nanduki basa

Kang punika nak-mas Jayèngrêsmi
pratingkahe wong kang mêndêm arak
tan ringa suba-sitane
wus nir kawatiripun
manah wantah tan sangga-runggi
kêndêl bae tan mamang
barang kang winuwus
tan ketang thêl tinugêla
tan was-uwas saking wanèh wanuh wani
tyase wong mêndêm wragang

Ewêd lan anèng êndême dhikir
kaot wong tidha-tidha dhikiran
tulus gèla-gèlo bae
tan tumêkèng dêmipun
kang têkèng dêm êmoh sathithik
kudu akèh kêtha-a
ing pandhikiripun
mêndêm arak gih kadyèka
tan yun kêdhik kêdah kèh panginumnèki
jatine dêm panikram

Putra kalih myarsa anor-ragi
antara nutug kang samya nadhah
wus samya turuh astane
luwaran sadaya wus
cinarikan ambêngira glis
sinungkên pawong rencang
-ngira kabèhipun
wrata warêg malah brêkat
ting kalêncar mulih pondhok nganti gusis
pyayi ye tanpa rowang

Nulya dhadharan lumadyèng ngarsi
wus samakta andhèr sri sarwa na
sangkêp kang tinakokake
cinarakkên ing tamu
samya ngalap sasênêngnèki
Kè Kidang Wiracapa
alon dènnya muwus
nakmas Dêmang Wirancana
punapi kang kinarsan tanggapanèki
sugatèng tamu mangkya

Matur putranta pun adhi-adhi
nanggap uju sabên siyangira
dalu nayub prayogine
sarwi nolih amuwus
mring pra ari tanya kang ringgit
sapa kang sira undang
ronggènge kang mungguh
matur Mas Mancanapura
rinta Wirancaka wus utusan wingi
ngundang ronggèng pun Gêndra

Nèng Kalangbrèt lan utusan malih
ngundang Madu nèng Pulung-lumba
mung ro punika kang sae
dyan Wiryabratamuwus
sarwi mèsêm marang kang rayi
adhi Mancanapura
sun tutur sirèku
pa kira dyan Puspagatya
iya sangu talèdhèke apêrmati
pun Teki wastanira

Yèn aja-a pun anak Puspagati
kang anggawa yêkti ora kêna
rada katêngên gawene
mara takokna gambuh
Mas Mancanapura nulya ngling
inggih nak Puspagatya
sangu jontrot gupuh
kang liningan gumuyojar
inggih bêkta awon-awon inggih Darmi
Kyaine Wiryabrata

Kang ngèbêki kula namung ngampil
Kidang Wiracapa nambung sabda
kewala mung padha duwe
pênêd sami thok êmbul
pan gumuyu sadayanèki
ngling malih paran samya
bêkta sawung puyuh
upami sami ambêkta
sami ngirapakên lan nènèman mami
ngong dèrèng wruh damêlnya

Saur-manuk sadayanirèki
inggih sami won-awon binêkta
wawinèh pêndhêt marike
kang kinèn samya gupuh
nuduh rencang pating taruding
tan dangu sami prapta
puyuh lawan sawung
Kè Kidang Wiracapa jar
ngêndi unggyan kalangane kang prayogi
matur Mas Wirancana

Anjawi nèng tarub ingkang ngarsi
sampeyan pinarak nèng undhakan
sami nuduh pra arine
lah tatanên dèn-gupuh
kalangane glarana lampit
para ri tur sandika
tan dangu wus ramut
Kae Kidang Wiracapa
ngling suwawi anak-kula pra ngabèi
angalih lilinggihan

Kang liningan sigra mudhun sami
amapan lungguh kêpung kalangan
kang pra ari age-age
anggêlar kalasa lus
palênggahanira Jêng Kyai
anulya lènggar ing gyan
-nira amangayun
Jayèngrêsmi Jayèngraga
Kulawirya sami tan lênggana rèhning
nut kang ngadarbe wisma

Narah rinèh tan lêngganing kapti
wus samya lênggah papan kalangan
Ke Kidang Wiracapane
alon dènnira muwus
Wirabajra pundhutên aglis
jagowanku si Modang
lan Gêmak di Balud
lan kowe padha amèka
jago gêmak mung dimèn padha ditandhing
nèng kono ing kalangan

Tur sandika Wirabajra aglis
samya nuduh amêndhêt bombongan
Wirabajra tan asuwe
kang puyuh sawung katur
ngling lah niku sami tinandhing
sapa kang botohana
angadêg ingadu
dyan Wiryabrata turira
rencang-kula piyambak pun Amad Supi
kang pitados anggarap

Lan pun Alim-drêma kang prayogi
rencangipun dhimas Wijakangka
kalih punika jênggèse
tan wontên liyanipun
namung tiyang kalih puniki
Mat Supi liyan Dêrma
ingkang sampun komuk
anjênggèsi ing kalangan
Kae Kidang Wiracapa gumuywa ngling
ya wus padha nêngaha

Wong kalih kang liningan mangarsi
anandhing sawung datan kuciwa
prigêl nêkêm pambobote
kinarya nandhing mathuk
liring mathuk datan ngêboti
tan kadhih ing sausap
otot balungipun
myang gring-warase tan inang
pangiringing napas tan iwir mèlèdi
wus anèng têkêmira

Angling Dêrma lan Ki Amat Supi
panandhingirèng sata satata
mêdharakên pigunane
panglamakira rampung
sinaoskên mring pra priyayi
tan wus sama ababag
rinamèkkên sampun
botoh kakalih turira
kang punika sampun gèn-kawula nandhing
sawung-dalêm pun Modang

Lan sawungnya putranta Dyan Bèi
Wiryabrata kang abrit pun Gramang
kang samya dinadosake
Ke Kidang mèsêm muwus
si Lim Dêrma bae botohi
mring jagoku si Modang
ya wus pitayèng sun
nak Dyan Bèi Wiryabrata
kêkêdhikan kewala pangajêngnèki
sapantêsing kasukan

Dyan Ngabèi aturira inggih
amung gangsal èwu pangajêngnya
ngling kathah têmên niku dèn
umatur adatipun
pan salêksa pangajêngnèki
Dyan Bèi Wijakangka
anambungi wuwus
lah inggih kakang salêksa
inggih adhi salêksa punapa malih
mojar Mas Wirancana

Inggih kalih-lêksa angladosi
inggih adhi dados kalih-lêksa
gya samya rinayap ngakèh
kang sèwu kalih-ewu
pan sadaya tan ana kari
sami atêtêmpilan
kang satus rongatus
KaeKidang Wiracapa
gumuywa ngling lah ya satus bae mami
mangsa bodhowèng kathah

Babotohe abae pribadi
limang èwu kèh pangarêpira
Ki Kulawirya andowèh
ngungun asru umatur
inggih kalih lêksa punapi
nauri kang tinanya
dhi Ragil puniku
inggih kalih lêksa kênthang
lah puniki giyare sadhèrèk ngriki
limrah rêmên totohan

Matur inggih ta lah kang Ngabèi
kados botoh kakalih punika
tan sêmbada lan wujude
purun toh gangsal èwu
panganggone tan na majaji
mèsêm angling Ki Kidang
pan wus lagèhipun
botohan lumuh totohan
sarya nuduh mring Lim Dêrma lan Mat Supi
lah wus mara kirapna

Sigra sawung ingabarkên aglis
patang abaran sami tinoya
sawung pinakan karone
kinèndhèrakên sampun
ya kakirap kluruk salisik
gya ingadu antara
wus gulêt cul playu
aloke asumyak-sumyak
samya ajon-ajon bae Modang tuwin
bae mèlu si Gramang

Samya prêp-pinrêp gantya amilis
Modang Gramang jago lig-uligan
kêtanggor padha bêcike
katotohan yang-uyung
asor unggul amolak-malik
sigra manangkal wadhak
sru pamêrêpipun
mabrêg si Modang jêrbabah
gêr gumuruh surake samya lok mati
cinandhak dinandanan

Samya binanyu jagonirèki
mung sakêbêsing kopoh kewala
rampung cukupan banyune
beda botoh kur-ukur
yèn ambanyu satimba ênting
tan kadya Alim Dêrma
lan Mad Supi punjul
jajègèsè wong ing kitha
bisa gawe tandhing kang tambuh pinilih
bingungkên wong botohan

Wus tinêngga jagonira sami
gumêtêr wonge tohira
ngêtohake sor unggule
bancang roro têtêlu
ingkang dhompo pating karêkis
sawung wusnya tinênggar
nulya cul ingadu
karone kanggonan polah
Modang Gramang padha pangayêre miwir
garot pêcroh kalihnya

Pulêt pêluk gulu Modang pipil
Gramang kêna bênggang gya sinangga
mak-bêg kêna pok kupinge
lajêng anjêngat ambruk
sêg gulinting sinurak angrik
alok yèn babar pisan
sèmpal ngalih wangmu
si Gramang sigra cinandhak
dinandanan nulya samyating toyèki
kinirap gêloyoran

Kang totohan kumruwuk ting tuding
gênti ngênêm molu anyadasa
jênggèse nadhahi bae
jago unggul aunggul
yèn jagone asor dèn-sori
Mad Supi Alim Dêrma
karome kadyèku
angrampêt wong sakalangan
tan nampik toh sami tan nêdya ambalik
tohira tan petungan

Jayèngrêsmi miwah Jayèngragi
kadya wong nora bisa pinêksa
buntu tan kabuka tyase
myat botoh ngadu sawung
kewala mung ngecani kapti
narah mring kang aomah
tan katarèng sêmu
kang tohan tantang-tinantang
jagonira wus takat ingêdu sami
sampun rêmpu kalihnya

Datan pati agitik-ginitik
kothal kathèl têlas pêrêpira
mung kari aloke bae
surak asru gumuruh
ting jarêlih wong ngucap sami
mara ta age Modang
elinga gawemu
bangêtana sapisan kas
bae nuli mak cêlulu ambalêjis
loking mungsuh tan beda

Mara Gramang kurang sathithik
mungsuhmu iku wus arêp minggat
bok sing sru pêrêpmu kuwe
babotohe aibut
dènnya damu sarwi nêtêgi
cawukên bae Modang
mungsuhmu mèh mlayu
Mad Supi ngling bilih Gramang
tanggung têmên samplukên dimène posit
mungsuhmu mèh rêp moda

Pan wus bucêg jagonira sami
ukur sami gronjal pêrêpira
tan bisa munggah sikile
karone samya jagur
bênthuk cucuk tan ana gitik
ngalêntruk tan galawat
samya lok pupuk-pur
Mat Supi anyipat tangan
Alim Dêrma korèke binuwang siti
samya jar nora nana

Sadaya agêgêtun tan sipi
Amad Supi lan Ki Alim Dêrma
samya angundur jagone
Dyan Wiryabrata ngungun
ketang sawungira kaswasih
Kè Kidang Wiracapa
angling sru gumuyu
o bakal nora wêkasan
jago tarung yèn ijèh dèn-bobotohi
Mad Supi Alim Dêrma

Tan ana kang mênêng salah siji
sabab kapintêran botohira
botohe babotoh jênggès
mundhuk nglêburi sawung
tan ana kalah salah sawiji
botoh padha jênggèsnya
wus komuk pinunjul
mara ta ing kowe padha
atandhinga babusukan bae bêcik
anulya tatandhingan

Samya tandhing gya ingabèn aglis
sakêmbaran aloke wurahan
ramya kang toh sor unggule
molak-maliking unggul
Alim Dêrma lan Amad Supi
nadhahi toh anyarah
ing sor unggul purun
nanging wong sapakalangan
nora ana praduli nauri siji
tinambuhan ing kathah

Ana bocah sawiji kumaki
ran si Blungkang andrêgil totohan
ngêncring picis nèng kanthonge
toh asor ngalor ngidul
amrih ora kalah ing dhuwit
singa jago kang mênang
salah siji ngukup
acalak ngabyak totohan
nora kêna wong nantang toh dèn-sauri
kang gêlêm kang tan arsa

Dudu polahe kang bocah cilik
kumarêcêg aba nora sora
dak-apite dak-apite
lah lima loro unggul
dak têlune si Wiringkuning
asor rong cèt di-patta
ya kapatte unggul
apan sinauran dhawak
kasamuring kathah kang pating jalêrit
tantangan tanpa rungyan

Jagone Dyan Bèi Wangsapati
si Racun lan jagone Rahadyan
Wijangkangka pan si Sampe
samya ingadu jalu
sabêtane padha patitis
si Sampe kèh polahnya
mrapal bayar mundur
nusup grit gumaywang ngampar
Racun nganyêr marang cucuk ngêlap mipil
bangêt nyundha gitiknya

Yèn kacandhak si Sampe tan eling
Racun kangèlan pan dinêrêsan
tan kêna tutut suwene
karone wus kèh tatu
suwe-suwe si Sampe nikih
Racun kêna ginampar
bêt matane rênyuh
si Racun lumayu kalah
sru sinurak gumrah lir bêdhah dèsèki
babotohè ambapang

Sabab jagone krêp asornèki
nora nyana yèn tumuli mênang
gêdhigrahan kèh polahe
suka sakèh kang mèlu
surak banting ikêt angibing
sumbar wênèh angucap
mèh bae abrundhul
kalahe nora dadiyan
lèhku tohan malah bakal tombok jarit
mèh bae mulih wuda

Dak-pêng têmên nora molak-malik
tomboka bojo kae kapakna
jangji yèn tarung si Sampe
kang balik unggul gêtun
mojar jêbul kalah ngong iki
aku mau geneya
dadak malik unggul
yèn aja-a balik mênang
Radèn Puspagati ngukup angêsoki
bolak-balikanira

Dèn-bêgajog mring bocah tinagih
pundi bayarane pikawon-dika
wau angêpat limang cèt
Puspagati nêntak sru
hus dhèk kapan tan ngrasa mami
nora pêrduli sira
bocah edan taun
amêksa panggujêgira
nanging kait padha bocah anêksèni
nganggo mêncir wong tuwa

Ramya padu Radèn Puspagati
bêngak binêngok padu lan bocah
ngudêr nagih pundi Radèn
kawon-dika dhèk wau
pringas-pringis sarwi anangis
bocah kalima tuwa
barêng ngling gumuruh
gih dèn wau dika ngêpat
kula ninga dika ngêpat lan cah niki
limang cèt dika ngêpat

Mêksa tan ngaku Dyan Puspagati
gumêdêr padu anèng kalangan
Ke Kidang Wiracapane
ngandika sru gumuyu
iku sapa bocah kang bêngkrik
padu lawan wong tuwa
ana kang umatur
inggih lare pun Balungkang
kang apabên anggujêg pamênangnèki
gangsal cèt dipun êpat

Dèn Puspagati datan ngakêni
mila gumêdêr dèrèng wêkasan
ngling bênêrana ing akèh
pra ngabèi umatur
lêrêsipun Dèn Puspagati
kang kawon pabênira
mring rare kang mrusul
akanthi saking andiyat
angling malih lah putu toh nèh kalahi
ywa pabèn lawan bocah

Matur inggih mandhêkêl kang ati
nuli dèn-soki sapuluh uwang
sarwi ngoso pambayare
lah nya wis kiye asu
bocah edangêlabro nagih
yèn ta nèng Pranaraga
tak-pêrung kupingmu
gêr ginuyu ing akathah
kongsi kamisosolên Dyan Puspagati
Ki Wirya latah-latah

Mulat Puspagati dènnya bêngkrik
kaduwêlan padu lawan bocah
têmahe kinalahake
Jayèngrêsmi gumuyu
langkung ngungun ewa ing galih
myat tingkahing maksiyat
wirang jroning kalbu
marang Hyang Kang Maha Mulya
datan urup tan arus lir Puspagati
cipta siniksèng donya

Nora pati nom-tuwaning wanci
wus cirine caraning ngarucah
cacak tuwa kadi rare
repot uripe korup
karêp marang budi sarani
mangkana osiking tyas
sira sru têpakur
tuwakup nalangsanira
kawawang carêmin ing Ki Puspagati
tuladha jalma tidha

Kae Kidang Wiracapa angling
têndhinga bancang têlung kêmbaran
dimène glis tarung kabèh
binandhung lawan puyuh
têka têlung tulang ya bêcik
mundhak ramyèng kalangan
nutug sukanipun
pundi rêmêne kinarsan
sawung puyuh niki nèh Balut tandhingi
yèn Lamak tandhingira

Kêkêdhikan kewala tohnèki
kang liningan gêpah tatandhingan
sawung myang tandhing puyuhe
Dyan Wiryabrata mundhut
puyuhira aran si Sawit
matur punika Lamak
kalawan pun Balut
ngling puyuh-kula anyêngka
botên Lamak pan inggih agêng pun Sawit
matur Lamak sangêtnya

Inggih agêng nanging kaot inggil
anggêr Lamak sangêtnya kewala
dhengah ron gêlas inggile
wus Lamak tandhingipun
lah gih dawêg kêdhikan sami
sapa nêmpil maring wang
pra ari biyantu
Wirancana sakadangnya
Dyan Bèi Wijangkangka myang Wangsapati
tumut Balut tohira

Mangunjana Wiryawijayèki
Mangunpura tumut Sawit tohnya
dadya limang lêksa kabèh
miwah papanthanipun
puyuh sawung wus samya tandhing
Ke Kidang Wiracapa
angêculkên puyuh
sigra tarung anèng tulang
rame gulêt si Balut lawan si Sawit
luwês kadya kitiran

Jajah anunjêl notog si Sawit
Balut mundur malanthong andhèyang
sinaut Balut andhêngklèk
tan pati olèh gulung
yèn ginulungakên nglangkahi
samya bangêt singsêt
cacakotanipun
Balut kinukuhan wangnya
Sawit sinupit kinukuh anèng nginggil
dangu tan wiwal-wiwal

Tanpa rungyan gumuruh tulyasri
loking janma dangu babandhungan
lok gêmak lan lok jagone
kalah sinurak umyung
kanan kering wus salin tandhing
Sawit Balut sih ramya
sami atulipun
tan ana asor unggulnya
maksih bae-bae tohe kang ngajoni
gênti ngêpat tinantang

Yata wong barang pangleran prapti
Mangunjana umatur ing raka
yèn wontên wong barang teter
Ke Kidang nambung wuwus
wong pira kang ambarang panglir
matur tiyang sawidak
dados nigangpuluh
lah gih anak Mangunjana
binacutkên kewala kèn nuli wiwit
kang ujung papanglèran

Wirancana ngling lah wus dèn-aglis
kêkêndhênga ing nglatar kang jêmbar
Mas Mangunjana nulya ge
nuduh kèn-ngênthêng sampun
pinarantos samêktanèki
nulya kinèn alêkas
kang samya laujung
bêksa penjalin kinênthang
rong gêlanthe tatandhingan loro sisih
asiring wêdhung pêdhang

Samya ngrênggêp panjalin tinimbis
kiwa kinèdhè panangkisannya
sigra talu gamêlane
kêndhang ro kênong kêmpul
angklung gêntha sampyong gêng alit
anulya wit malandang
kang asiring wêdhung
bêksa ngagar sisiringan
ngèndha-èndha kadi kêndhêla cacawik
maju mundur egêgan

Lêt sadhêpa wêdhung nèng panjalin
dadya patang wêdhung sakêcangnya
wang-wêng mèh thithik kupinge
kenging landhêping wêdhung
parandene tan mutawatir
nulya gamêlan santak
surake gumuruh
lor kidul agantya-gantya
samya alok ce-ce-bu-ce sadayèki
asiring sasabêtan

Rikat malumpat kalih gyanneki
ngetan ngulon liron siringira
sabêt-asabêt arame
tan ngênani ing pupuh
samya katadhahan ing tangkis
kêndhange dhungdhah-dhungdhah
klungcir mong-jur mong-jur
surake asasauran
barung lan suraking wong adu gora-tri
wurahan sumyak-sumyak

Ingkang kêna kasabêting pêndir
pêcah matane rênyêk irungnya
kadhang kang dawir kupinge
yèn umênang amupuh
sor kacurnan salah sawiji
ingundur sinalinan
rambahe kang maju
tan prabeda lan waunya
tandhingira lor kidul limalas rakit
lamun tan ana curna

Patang ajon sabêtan tan kêni
nulya gantya sinalinan rambah
dadya limalas rambahe
ana kang kongsi tatu
kang salamêt rambahing panglir
duk enjang praptèng siyang
wus warata kukut
Mas Mangunjana ambayar
ingkang kalih suwang patukoning jampi
kang mênang limang kênthang

Wus samya mulih barêng pra panglir
kang ngadu-adu jago lan gêmak
kalangkung rame aloke
bandhung-pat sawung puyuh
kalah mênang salin-sumalin
surake kang amênang
gêr-gêran gumuruh
ana jago rèmèh mênang
patohane wus dèn-sadhuwit-satali
arang wani asorra

Kang unggul mlayu kalih anggitik
botohe umbak bapang susumbar
mangsa nangga-a si Gênje
mara baliya munyuk
banting ikêt ngibing malêdhing
kang mênang kèh polahnya
ngece-ece cucut
bocah si Balungkang mênang
asor sakcèt pan sadhuwit di sêtali
anjogèd cacêngkrongan

Moyok ngisin-isin ngiwi-iwi
mring jago kang kalah jêrku apa
jago jaga binasêngèk
ranne bae si Ruyung
jêbul bingung mlayu mak clili
mudani wong totohan
brundhul kalah unggul
baliya Ruyung dak-pindhang
jêr ulatmu padhang jingglang ora isi
mulane tinggal glanggang

Ambalêjês nglêburakên picis
samya ginuyu rowange mênang
kang kalah sangêt isinne
nêpsu asru amuwus
nake sapa bocah kumaki
samangsa dak-bêntura
malopor polomu
mênang nora tulus mênang
calangkrakan nèng kalangan manas-ati
bocah edan kêparat

Kang samya kalah mèlu ngaruhi
si Blungkang iku lunga ing kana
aja anèng kalangane
mêngko blai sirèku
dèn-taboki wong akèh sami
hèh taboki sapa-a
wong wus lumrahipun
sanajan dika yèn mênang
gih makatên brayang ngur kula sathithik
wong padha nèng kalangan

Nulya ngalih marang kulonèki
cêdhak gonne Puspagati mojar
bocah sing sok gabru kae
lo sanak sadayèku
ngong tan tohan kalih cah niki
aja sandhing lan ingwang
bilai sirèku
lunga sarwi garundêlan
wong padha nèng kalangan sasênêngnèki
dadak anyingkang-nyingkang

Gya ngalih gon lagya mujurnèki
sasuwene nora kalah-kalah
kanthongan kêbak dhuwite
mênang rong reyal langkung
pawitane mung pitung dhuwit
ingandêl totohan
babotoh kumrubut
satantange linadènan
ingkang tarung si Badhut lawan si Gêndir
Gêndir asor kewala

Tan bisa malês sadangunèki
kongsi têlung banyon gitikannya
si Blungkang toh unggul bae
mitu molu nyapuluh
akèh wani samya ngêsori
si Gêndir dangunira
sor tansah sinambut
botohe kêsêl anyandhak
andadamu lah wis bok malêsa Gêndir
awakmu kongsi lara

Gya si Gêndir mipil gombèl iring
nangga adu arêp bêt jêrbabah
si Badhut putung gulune
tangi gloyoran mlayu
tinututan pinêrêp aglis
jinujur gigirira
mak-brug sru kumauk
si Badhut kang unggul kalah
jago asor nora kongsi molak-malik
amalês laju mênang

Kèh polahe si Blungkang amringis
kêna sêbat jago nora pakra
diwalêsa pisan mak-brèl
sarya sok kalahipun
tokoh loro anggabro nagih
êndi kalahmu Blungkang
ko mau nyapuluh
wong ro anggujêg barêngan
aku suwang iki suwang ta êndi glis
kalahmu rongpuluh wang

Si Blungkang sru sumaur ambêkis
dhèk napa kula tohan lan dika
wong kèh mojar nutuh kabèh
dhasar bocah kêpaung
mau gabrah saiki mukir
kinalahakên kathah
si Blungkang macucu
asok sarwi parêmbeyan
wong tan tohan andadak dèn-dakwa wani
aja salamêt mana

Wus dèn-soki nulya kang sayêkti
mênang samya nagih mring si Blungkang
dèn-sokkên têlas picise
apan maksih wong têlu
dèn-sapuluh dèrèng dèn-soki
ginujêg bayarira
tan bisa sumaur
rêmbuge wong sakalangan
ginêbugan bae si Blungkang anangis
dene arsa pinala

Nuju ana kang wêlas nêbusi
Mas Dêmang Ranubaya ing Ngrawa
kang ngêsoki sakalahe
anyapuluh wong têlu
nêlungpuluh dènnya ngêsori
dadya sangangpuluh wang
dènnya kalah unggul
sawusira binayaran
binêdêran wong akèh Blungkang ingambil
mujang mring Dêmang Prawa

Wus têngange surya wancinèki
Ke Kidang Wiracapa andika
mundhut saosan dhahare
Mas Mangunjana gupuh
nuduh mring kasinomanèki
tan dangu wus samêkta
tinata nèng ngayun
ngancaran kèndêl sadaya
pra ngabèi samya nadhah nèng pandhapi
tansah midêr larihnya

Puyuh kang tarung Balut lan Sawit
maksih gulêt tan ana kasoran
toh anggung bae suwene
sadaya eram dulu
ing bobote Balut lan Sawit
barêngane akathah
tandhing roro têlu
Balut Sawit maksih ramya
dènnya tarung dadya lêlawuhing bukti
mulat gêmak tarungan

Kae Kidang Wiracapa angling
sasambèn nadhah dhi Kulawirya
ing agêsang tartamtune
sesa purwakanipun
lamun pênêt wiwitanèki
rahayu wêkasannya
pênêt kang tinêmu
pramilane wong asalat
kêdah ingati-ati ing dalêm takbir
betul ihkram pan ika

Pinrih pana cêngênge ing takbir
tibadil mirat munajad ekram
kang parêng mukaranahe
praptèng pandulu luhung
pangikising nugrahèng Widdhi
rahmat tanpa same-ka
makatèn kang uwus
yèn awon wiwitanira
wêkasannya yêkti awon kang pinanggih
sangsara sinikara

Sabab nimpang saking Dating Widdhi
titah satata lan satokewan
janma kang tan pênêt wite
papa pawingkingipun
apan tikêl sadasa kingkin
kadi ta si Balungkang
bisa anggêgatru
winalês ginabruhing lyan
mênang satus kênthang nuli sinambulih
sangangatus pinêksa

Wit mula amblilu kaki-kaki
mênang satak tombok awak mujang
lire puniku warnane
karya won purwanipun
kang liningan samya nor-ragi
kadi ta wong totohan
kakandhanganipun
lacut-lacute maksiyat
pangambile melik sarupa lan maling
anjujugil culika

Barang tinon angêmpakkên silib
wisa-wisaya akal pitênah
tan ngêmpakkên sablakane
tan ana kang kinalbu
pêcat budinya kang utami
tan duwe pangulatan
rahayuning tuwuh
budine mung rong prakara
lamun mênang bungah tuman tohan malih
mung katon nèng kalangan

Lamun kalah tyase nginggit-inggit
kudu buburu duwèk kang kalah
tan mêndha bobotohane
rinewang colong jupuk
lamun gontor ati amêsthi
cukule tyas culika
cilaka tinêmu
tumungkul kang ingujaran
dadya ondhe-ondhene tyas lir tinangi
antara dangunira

Aluwaran dènnira abukti
cinarikan sampun sadayanya
sinungkên pawong bature
waradin tan na kantun
gya dhaharan lumadyèng ngarsi
samya cinaran ngalap
kang liningan gupuh
anyamik sasênêngira
sarwi mulat tarunge Balut lan Sawit
kalangkung atulira

Samya jêtung ngungun pra ngabèi
myat si Balut Sawit tarungira
tan kalah salah sijine
dadya samya angrubung
tinggal jago kang dèn-êtohi
sami ngampir totohan
asor miwahunggul
si Sawit asor apitan
munggah bae unggul pati tibanèki
angêt plikêt sautnya

Yèn majahan si Sawit dèn-apit
kari dhuwur si Balut andhèyang
malanthong nyètèsi bae
dangu-dangunya tarung
kamlikikên pangrangsangnèki
si Sawit saya sayah
lumayu ambulus
nora tahan pinètèsan
Sawit dhêkêm cucuk tumancêp ing siti
sinupak kalihira

Gya ingundur si Sawit tumuli
bêthêm abuh sangêt bocokira
kang myat wêlas sadayane
Dyan Wiryabrata gupuh
ambayari pikawonnèki
limang-lêksa sadaya
pan pangajêngipun
kajawi jon-ajonnira
apan kathah kawonne Radèn Ngabèi
miwah kang samya kalah

Pan dinum katêmpilannèki
Ke Kidang Wiracapa ngandika
puyuhe saking pundi Dèn
kalangkung atulipun
dèn-pilalah dhêkêm bêg pati
nyata gêmak santosa
nora gêlêm mêpluk
Dyan Ngabèi Wiryabrata
matur inggih puyuh gèn kula mêmêyi
piyambak sing pulutan

Kang rame ngling pun Balut puniki
waune unthul wus wande gêmak
nanging apênêt tanahe
ayu sarwi pinangguh
cacangkoke puyuh arêgi
kula ngandêl pêthèk-pêthèknya
milane ngong-ingu
mangke kapênêt têmênan
matur dhasaripun pun Balut prayogi
yèn tumrap kula ngrika

Ajêng ngurupi mèsa kabiri
gangsal rakit rêgi ngênêm reyal
Ke Kidang gumuyu linge
yèn Dèn Bèi rêmên yun
mring pun Balut kula-aturi
mundhut andika bêkta
sasêngkêranipun
kula jumurung sumangga
Dyan Ngabèi andhêku nuwun turnèki
kalangkung sukèng driya

Ciptanira tan sok-sokan picis
saking dene lêga bungahira
si Balut panaringake
ing wanci wusing bêdhug
Kae Kidang Wiracapèki
ingkang sami sadaya
kasukan anutug
kula so ing palinggihan
saur-manuk sadaya umatur inggih
sumangga ing sakarsa

Nulya linggar ing langgarirèki
Jayèngrêsmi miwah Jayèngraga
katri Ki Kulawiryane
samya awêktu Luhur
sabakdanya Ki Jayèngragi
ngaturan marang wisma
dening garwanipun
kang mêjên sadina-dina
nora kêna longkang sadina panas-tis
ngising tai mangkêlang

Yèn kondur sing jawi mring jinêm-rik
Ni Widuri tan kêna bêngganga
athêmêl lir gula lèdèng
tarlèn ingkang kaetung
mung guthule Ki Jayèngragi
Jèngraga kongsi gêrsah
katêmbèn kinayun
winasèng dyah ing asmara
Jayèngraga tangèh misasèng ngrèh èstri
jêlanah nampik ngêpah

Datan ana kang nisani kapti
sabên rakêt tyasira gung ewa
nging Widuri nyrutu bae
lir among rare dhawuh
age-age panyandhaknèki
tan wruh rênguning driya
Jèngraga tyasipun
gèsèh lan warastranira
ati kêthul guthul tan kêna kajawil
têngèn tan ngon iriban

Rinasèng tyas gumuywa ngling kapti
guthul bandhil tan anuting manah
anganggo karêpe dhewe
yèn ati kêndho wêlu
jamak wêlu mèlu lir ati
si kènèk iki nora
sok calak cumungul
andhangah tanpa parentah
ngotot bêrot drêng kumudu dèn turuti
ya mara karêpira

Nulya samya karon pulang-rêsmi
nging tyasira satêngu tan rêna
mung nuruti guthul bae
rambah-arambah tinut
tan cinatur ingkang sarêsmi
ingkang sami kasukan
ngabên puyuh sawung
lingsir kulon abubaran
samya rèrèh ngaso mring panggenannèki
sayah mêndêm kasukan

Bakda Asar andhap wancinèki
Mas Dêmang Wirancana alênggah
nèng pandhapa lir sabênne
pra paman ri nèng ngayun
angandika Wirancana ris
lah sira Wirancaka
kongkonanirèku
ngundang ronggèng pa wus têka
matur sampun nèng wismane Nayakênthi
pun Madu lan pun Gêndra

Dadi têlu ta lèdhèkirèki
matur inggih tiga saking kitha
pun Tèki talèdhèk adèn
duka-dalêm puniku
mangke lamun têmpuking ratri
bandhung lan Madu Gêndra
dèn-adèning gunung
sami gagambèn katrinya
Wirabraja samambung nauri aris
nakmas Mancanapura

Ragi bêgja jroning karya iki
barang pinilala pan prayoga
satunggil tan duwe kosèk
pênêt sadayanipun
Mancanapura anauri
inggih lêrês sampeyan
dumadak sarwantuk
Mas Wirancana lingira
dhayoh iki sesuk dènnira yun mulih
mulane dèn-samêkta

Sakèh ladèn aywa nguciwani
kang para ri umatur sandika
kados tan anglingsêmake
angrukti sadaya wus
kono priye Mangunjanèki
sira kang juru mriksa
matur inggih sampun
tan wontên ingkang kuciwa
sadèrènge kinèn wus kula-ruktèni
tan cinatur dangunya

Bakda Ngisa wayahe kang wêngi
Jayèngraga ngaturan busana
kang samakta prayogine
apan busana luhung
Ni Widuri anglaladèni
anyamping kawung branta
-yuda agêng nêngguh
paningsêt cindhe jo bara
corak jlamprang linud ing parada adi
èpèk rukmi wiwiran

Sinungan pèdhi intên mirah brit
kuluk kanigara wawêngkonan
sumping ron pinrada adèn
cundhuk mêntul intên byur
pinalangkan suri rinukmi
kalpika galigèn mas
kalinglingan tajug
gêgombyok dhuwung oncènan
akakacu kumbaya kusta lus abrit
wus dènnira busana

Ni Widuri tumingaling laki
mandêng tumênggong kamêdhèp têsmak
lir durung tumon sajêge
andulu wong abagus
ingèsêman anubruk wêntis
sarwi nêmbung asmara
sakêdhap tan dangu
mendah saraosing driya
tamban-tamban kewala lir winginèki
kadar pintên sadhela

Jayèngraga samun rêngunèki
mêngko bae yèn wis saking jaba
sun-tutugi ing karêsmèn
lah wus payo amêtu
ngong-nêmoni dhayoh priyayi
èsmu rêndhêt ni rara
wus kèring nèng ayun
lunggwèng jrambah ngarsèng tilam
kanan ingkang ibu Nikèn Widaryati
lan ibu maratuwa

Miwah garwane para priyayi
sami kagawokan dènnya mulat
mring Jayèngraga baguse
babag kèh èmpêripun
lan Pangeran ing Pranaragi
kang wus nitèni lawas
pamuluning wangun
kaot ngrangkung Jayèngraga
bagus dhèmês aluwês mêntês-mantêsi
awayang winawangwang

Wênèh ngucap sènggane wak-mami
yèn duweya bojo kang mangkana
baya sun-simpêni bae
nora wèh mêtu-mêtu
yèn kajambar kèh kang mèliki
nora kêna kumrengkang
tinêmu pèk clêmut
ginawa lumayu lunga
kowang-kowang kelangan bojo jêlanthir
kèh bawane parojar

Yata wau kang pra tamu prapti
samya busana kêling samoa
pinapatut sasênênge
kinêtog pamèripun
kuluk kanigara mawarni
baludru langking rêta
wilis wungu biru
miwah mathak myang udhêngan
kêling sutra jingga mèpèt pinalipit
asusumping puspita

Ingkang dhêsthar cêlêpan myang bathik
parang-rusak modang sêmu-kirang
kang sawit udan-ririse
akathah warnanipun
jor-jinoran panganggenèki
samana bèi dêmang
kang samya alungguh
Dyan Ngabèi Wiryabrata
Bratawangsa Wangsapati Wirapati
Dyan Bèi Wijakangka

Lawan Dyan Bèi Wijayapati
Radèn Angabèi Malangdewa
Dyan Bèi Puspalayane
Dêmang Jayabilaru
myang Mas Dêmang Nandipurèki
Dyan Dêmang Mangunpura
Mangunrana nêngguh
Mas Dêmang Jayasantika
Dêmang Ekalaya Radèn Puspagati
tuwin Dêmang ing Rawa

Dêmang Ranubaya Ranupati
Dêmang Ranutirta Ranudênta
Dêmang Ranumanggalane
myang Dêmang Ranukèwuh
Dêmang Ekamantri dan malih
Dêmang Ranudikara
wus pêpak nèng ngayun
tan klèru lungguhanira
Kae Kidang Wiracapa lir bupati
nuju dina grêbêgan

Mas Wirancana sakadangnèki
Mancanapura Singabancana
Sancana Wiryajanane
Mangunjana waruju
samya kampuh sindur papali
Ke Kidang Wiracapa
tan busana mabru
nganggo kur rêsik padinan
apra abdi kang putra Ki Jayèngrêsmi
tan arsa liya wastra

Namung pra kadangira Ngabèi
Wirancana lawan Wirangkara
miwah Ki Wirabajrane
nganggo sapantêsipun
Ki Wuragil Kulawiryèki
anyamping parang-rusak
lan sadhêstharipun
paningsêt cindhe barendan
agagombyok dhuwung sumping krang mêlathi
borèh kuning barutan

Lir jajaka birai apêkik
Ki Nuripin tansèng wurinira
lan wong nonton sapraptane
jalu èstri asêlur
wong parapat manca-limèki
myang têbih sami prapta
nonton ing atayub
mring karajan Lêmbuasta
sakalangkung jêjêl supênuh sujanmi
angsukup yêl-uyêlan

Jayèngraga kang lagya umijil
saking dalêm agêng mring pandhapa
ingiring ronggèng katrine
Gêndra Tèki myang Madu
miwah Bala Wukir tan kèri
binusanan lir putra
karo binabagus
kasêlak katranging pandam
lir jawata widadara widadari
kaendran kawistara

Cingak sakèhe wong kang niningali
mulat marang Kae Jayèngraga
kang kadya dewa-dharate
mangkana nulya lungguh
nèng keringe Ki Jayèngrêsmi
kang lênggah sadayobah
mitênggêng andulu
marang kabagusanira
Jayèngraga kang ngêpak langêning sigid
tan ana tumandhinga

Ronggèng si Gêndra lan Madu Tèki
anèng ngarsanira Jayèngraga
asasêlèn busanane
Gêndra asinjang kawung
sari kêmbên gadhung mêlathi
tinêpèn renda jênar
kawêng adu mancung
agêlung malang sinêkar
paningsêtan sutra mandhalagiri brit
kacu kumbaya kusta

Si Madu sinjang garingsing ringgit
kêmbên jingga-mangsa pinarada
pinatut adu-mancunge
gêlung nêdhêng rinarum
dhêt sutra jo mandhalagiri
Tèki sinjang prangrusak
kêmbêntulakbangun
atatêpèn para rèndan
apamêkak tumpal seta mandhalardi
gêlung sèntêg sinêkar

Ronggèng katri abusana adi
sami awiwir rukmi tinatrap
tinrètès intên byur bèjèn
kalpika mirah tajug
glung pinlangkan ing suri rukmi
cundhuk-mêntul tamèngan
kalangkung linuhung
tan cara talèdhèk desa
pan cinara dalêman sarimpi adi
sangsaya wimbuh endah

Mas Ayu Wiryabrata kang wasis
tate maèsi pangantèn kitha
dalêman myang pra putrane
tan liyan mung Mas Ayu
Wiryabrata ingkang maèsi
pilalaning santana
ingkang samya mantu
mangkana wusnya samakta
Kae Kidang Wiracapa ngandika ris
mring ari Wirabajra

Wong niyaga kiwa têngên sami
konên munggah na munggèng pandhapa
ricik sacukupe bae
ingkang liningan gupuh
Wirabajra Mangunjanèki
tan dangu wus samêkta
gamêlan mangayun
Ki Wuragil Kulawirya
bisik-bisik mring kang putra Jayèngragi
bilah dene aeram

Apik-apik ronggèng kene iki
beda ing ronggèng kana-kana
ana ayu ayu manèh
ronggèng ing ngêndi iku
Jayèngraga mèsêm nauri
lo paman kakilapan
paran yakti tan wruh
punapa botên pun Gêndra
inggih mranggi sampeyan piyambak nguni
nyarungakên dawala

De kang kilèn pun Madu kariyin
duk sampeyan manglar nèng karandhan
Ki Kulawirya anjêngèk
gumuywa ngling amuwus
iki dene panglingên mami
bilah dene sayèndah
yune ngundhung-undhung
dhèk biyèn nora kadyèka
kang putra ngling satunggalipun pun Tèki
ronggèng Dalêman kitha

Ki Wiryo-jar bubur ati-mami
moyang-moyang bilah setan beka
tlèdhèk nyêmpalkên kathèklèk
Jayèngraga gumuyu
myat kang paman wuyung kapati
mangkana Kae Kidang
Wiracapa muwus
sapa kang wiwit janggrunga
Dyan Ngabèi Wirabrata matur aris
prayogi gih pun Gêndra

Gya pun Madu anuntên pun Tèki
ngling pênêt lah pan para niyaga
paran gêndhing purwakaning
sandika kang tinuduh
nulya talu Kabor kang gêndhing
adan lêkas Ni Gêndra
anênggak anjanggrung
nutug pangikaling guna
gêndhing niba gya ronggèng mungsêr sisirig
ngalètèr nèng kalangan

Imbal kêplok badhute nyênggaki
gêndhing laju turun muni Bondhan
Ni Gêndra nuli anggêndhèng
anuntung manis arum
enggar kabèh tyase kang myarsi
obah sapannontonan
samya rêbut aju
Ni Gêndra yèn wus ambondhan
tuwa anom bocah myat guthule tangi
ambadêdêng sadaya

Panggambyonge lir prênjak tinaji
parêpêtan sisiring klintingan
ambondhan ngêtog solahe
angglintir gagang payung
munyêt pinalangkaning wêntis
anglèyèk dhèyang-dhèyang
mundur muntup-muntup
singa myat winèhan ulat
ting galêmbor gumêrah wong angukuki
ngawêt nêkên guthulnya

Wus anutug panggambyongirèki
anulya suwuk gêndhinganira
Gêndra wangsul gyannya linggèh
gantya Madu anjanggrung
gêndhing munya Jungkang angrangin
si Madu ngrimong wastra
nênênggak anjanggrung
masang kêmayan sumbaga
pisalining pandalu gingsiring ati
mring Madu nèng kalangan

Wusnya mamati niba kang gêndhing
lêkas anggambyong anumpak raras
gya laju Gondrong gêndhinge
antokon Gondrongipun
dyan anggêndhèng ngêlik gumlindhing
plêng binglêng wong kang myarsa
sindhène si Madu
Gondrong niba Lela-lela
nyandhak payung mêgar sinumpah pinêthit
minuwêr ingidêran

Lir sikatan dinamu akêsit
kêkicatan kesit tan katingal
cat anglela kakèmpole
sampêlah kang andulu
dolongèhe kaduli-duli
si Madu nulya ngikal
manthêng mênthang payung
pinutêr bantêr nèng asta
nurung sindur mêrpêt wèh ulat wong ngaksi
barêng surak kukukan

Copot ikêt sabuk miwah kêris
tinawakkên mring bok Madu ika
nya kiye Madu nya kiye
tèk-golèk luru-luru
mung wèhana ulat wakmami
batur Dêmang èpoknya
dèn-tawakkên Madu
anutug panggambyongira
ronggèng nêmbah kèsodan wangsul gènnèki
suwuk gêndhinganira

Nulya gantya Ni Tèki kang kèri
rawitira gêndhing Taliwangsa
padha krasa panabuhe
angalêp nganyut-anyut
apan lêkas ngayêr si Tèki
ngrimong cindhe jalamprang
anênggak payung yun
amatak sêmbaga gêndam
limuting tyas tinuntun manjinging kingkin
kinon jroning kanêngran

Hongilahèng nayang ganur lathi
tharinga jarinira pinupa
mêdhar cahya hongilahèng
sakèh ingkang andulu
gêdhe cilik tuwa nom tuwin
lanang wadon tumingal
mring badan sliraku
pan katon asmara-tura
rongèh gorèh têka wêlas têka asih
lulut onèng maring wang

Pan mangkana kamayanirèki
tar antara Taliwangsa niba
gya Tèki raras sarimpèn
tumpak saliring gambyung
kakêjêr lir branjangan paksi
sasirig anyênyêtan
awasis sauyun
sèdhêt pêthêting tanaga
panibane lajêng ladrang Lara-nangis
Tèki ngangkat ambondhan

Nulya nyandhak payung Tèki manis
pinanthêng-panthêng bau andhingklang
pinalangkan ginalèntèr
mêmêt madyaning pupu
payungira pineyang-paying
lir paningkising sara
parampinganipun
angêlik sora rum rara
gêtas rênyah mêthit mêrit wuluh rujit
rujat tyase kang myarsa

Papas rantas rontog rontang-ranting
atining wong angrungu sindhènnya
amlas asih lantikane
cipta mèlu kalayu
jalu èstri abranta kingkin
Tèki mêdhar tanaga
-nira dènnya gambyung
akêsit nindur wèh ulat
mring wong nonton singa kang kinincang alis
samya lok sumyak-sumyak

Barang kang cinandhak kang cinangking
ting karopyag anggêbugi cagak
sarya sru surak-surake
kadya ngêpung simagung
kang sinênggrang surak gora tri
mangkana antaranya
pambondhanira wus
mêndhak nêmbah wangsul gyannya
jèjèr wayang nèng ngarsane Jayèngragi
suwuk gamêlanira

Mas Mangunjana gupuh angrukti
nuduh mring wong kasinomannira
mêdalkên pasugatane
wedang pangananipun
tan dangu wus lumadyèng ngarsi
sarta lariyannira
midêr kang aminum
Kae Kidang Wiracapa
angandika bok bacutan bae bêcik
aja tanggung ing raras

Lamun nora kongsi maratani
ngantu-antu kang padha ngombe rak
prayoga nuli lêlangèn
Ki Wuragil gumuyu
sarwi nangkut kang ronggèng katri
dèn-eling wong lulumban
anglali nèng banyu
iki anglangi nèng jogan
Jèngraga ngling nora jamak paman iki
mundhak pasangon ulat

Samya gumujêng suka ing galih
ronggèng Ni Tèki Madu lan Gêndra
kang ngèsêmi mring kalihe
Wiryabrata umatur
mring Ke Kidang Wiracapèki
kasinggihan sabdanya
pênêt nuntênipun
ngling malih sintên kang bêksa
matur prayoginipun kang ngrumiyini
putranta pinangantyan

Angandika nakmas Jayèngragi
kula-aturi angraras bêksa
kang putra nuwun ature
kewala mangke pungkur
luhung kang putra tamu rumiyin
kang rama mèsêm nabda
ing prayoginipun
nakmas Dêmang Wirancana
dhinginana katêmpuh kang darbe kardi
dadya panuting kathah

Mas Prawirancana Angabèi
tan lênggana ing karsa nut sabda
Lung-gadhung pamundhutane
para niyaga gupuh
sigra lêkas ngunèkkên gêndhing
ronggèng tri sigra tandhak
barung gêndhèng arum
Mas Dêmang Prawirancana
nulya bêksa pasaja datan bèragi
marasêmu kewala

Para rencangira angêploki
lan sanjatanira barondongan
antara patang gongane
pangibingira sampun
ronggèng raryan suwuk kang gêndhing
Ke Kidang Wiracapa
alon dènnya muwus
nakmas Radèn Wiryabrata
ingkang dadya wawaton wiwit angibing
nuntên saurutira

Wiryabrata tan lêngganèng tuding
nulya mundhut gêndhing Onang-onang
ronggèng anggêndhèng katrine
Dyan Wiryabrata gupuh
angadêgi wusnya angibing
pra ri ing Galèk-wulan
bêksa larihipun
samya lok wong Galèk-wulan
kêplok atri bêdhil barondongan muni
suka sakèh tumingal

Wiryabrata dasar wignya ngibing
ababêsus dènnira ambêksa
bêksa kêmbang pangukêle
ronggèng tri parêng nindur
sarêng wiwalira ningkapi
sisirig gyannya mara
nindur maju mundur
ronggèng tri kangsèn kalangan
wus antara rolas gongan dènnya ngibing
pan wus dènnya ambêksa

Nulya gantya saurutirèki
Rahadyan Ngabèi Bratawangsa
nulya Dyan Wirapatine
Wijakangka wusipun
Wangsapati gya Jayapati
nuntên Dyan Malangdewa
gya Jayatilaru
nulya Radèn Puspalaya
ganti Sandipura Mangunpura nuli
Mangunrana abêksa

Mas Dêmang Jayasantika tuwin
nulya Radèn Dêmang Ekalaya
gya Radèn Puspagatine
pangibingira baut
tuwa-tuwa maksih bêsusi
dhasare tukang bêksa
asring amumuruk
pra anom-anom ing kutha
kang guguru marang Radèn Puspagati
mila kèh wignya bêksa

Radèn Puspagati dènnya ngibing
saplak lan ronggèng pangukêlira
ronggèng ganti panindure
lèngèk linglingan dulu
kadi dara angloloh piyik
pra kadang Galèk-wulan
kang nglarihi minum
mring bangsa ing Pranaragan
sadangunya ganti-ganti kang pra ari
nglarihi ingkang bêksa

Wus antara pangonjoting ngibing
nulya raryan wangsul ing gyannira
pan wus suwuk gamêlane
Ke Kidang ngandika rum
lagya pintên kang samya ngibing
matur Mas Wirancana
ingih kintênipun
sawêg sapalih kang bêksa
sadaya wus bangsa Pranaragan ngibing
kantun pra Dêmang Ngrawa

Manirarsa nyêlani nêngahi
prayogine bagus pinangantyan
aywa yèn kongsi kalungsèn
pra ngabèi umatur
inggih sakalangkung prayogi
ngandika mring kang putra
Jèngraga umatur
manawi parênging karsa
lamun sampun arinta paman Wuragil
inggih nuntên kawula

Kang rama mèsêm ngandika aris
lah dhi Ragil kula-turi bêksa
punapi gagêndhingane
matur sumangga kayun
sun-patute inggih dhi Ragil
mojar marang niyaga
nabuh pelogipun
lah unèkna kênong pisan
pathêt barang iya gêndhing Gunungsari
sigra gamêlan munya

Pelog pelak Gunungsari asri
nulya ronggèng Madu Tèki Gêndra
parêng gambyong rêng gêndhènge
Ki Kulawirya gupuh
angadêggi kalangan ngibing
surak umung gumêrah
bêdhilan dharudhul
abêksa rangin araras
mênthang asta mathênthêng lir Bima-kunthing
manthuk thêg pacak jangga

Langkung gulêtira ing pangibing
ronggèng tri parêng panindurira
sarta barang panggêndhènge
aruntut manis arum
lir sundari katiyup ngangin
samya nanêngkah madya
ngugêr nèng pandulu
sakèh suka kang tumingal
Mas Mancanapura tan purun nglarihi
dene bangsa ngulama

Wus parentah ririh kêploknèki
mring sakèhe wong Galèk-wulan
myang bêdhil kèh têngarane
kalangkung rêmênipun
wus antara dènnira ngibing
wangsul lênggah gyannira
gamêlannya suwuk
Jèngraga nuduh mring Laba
myang si Wukir rare ro kinèn angibing
Lompong-kèli gêndhingnya

Nulya lêkas gêndhing gêndhèng muni
Laba Wukir barêng dènnya bêksa
lir bambang kêmbar bêksane
ronggèng gantya anindur
sami bautira angibing
dhasar rare mêjana
pajarane bagus
karêngga dening busana
wuwuh sigid anjêlanthir Laba Wukir
ngalètèr nèng kalangan

Langkung suka sakèh kang ningali
pra wadonan kumrêsêg bawanya
dhêmên mring Laba Wukire
rarasan ngaruh-aruh
karo sapa Laba lan Wukir
gaibe bêksanira
karo bagus-bagus
parawan walanjar randha
anggalêgês mangèngès andapès ngisis
cariwis kaèprèsan

Kang dèn-uprès mung si Laba Wukir
kang malipar mungsêr nèng kalangan
kinatêlon marang ronggèng
kang tumingal kayungyun
mring rare ro si Laba Wukir
wus dènnira antara
tutug dènnya gambyung
marêk suwuk gamêlannya
Kae Kidang Wiracapa ngandika ris
marang sang Jayèngraga

Lah suwawi nakmas Jayèngragi
kula turi wiragèng kalangan
punapa gagêndhingane
matur sumanggèng kayun
ngling gih papantêsing kang gêndhing
Gènjong-goling aniba
ginonjing umangguh
lah mara gè wong niyaga
si Bèr-manis bae sigra kang tinuding
ngunèkkên gêndhingira

Ronggèngira Madu Gêndra Tèki
samya tandhak cadhang nèng kalangan
Ki Jayèngraga nulya ge
mundhut sondhèr wus sinung
pan jumênêng lêkas amiwir
horêg sapanontonan
samya rêbut aju
ting gadhêgês yêl-uyêlan
datan etang caruk wor jalu lan èstri
rusuh adat wong kathah

Cêlêr-cinêlêr sakênanèki
kèh kelangan tan ora rinasa
lalu pêrlu pandulune
kang bêsur analusur
susu ingmèk saking ing wuri
myang gagap gêmbokira
sisilak sing pungkur
sakatêke dêg-adêgan
kang ginarap nora èrèp dèn-karêpi
malah ekar sukunya

Kang tan tau arêp jêlih isin
mupus mênêng prandene sakeca
apan wucapêning akèh
Kidang Wiracapèku
langkung sukanira ing galih
akêplok astanira
dadya sêdayèku
samya akêplok sênggakan
miwah Jayèngrêsmi mèlu angêploki
angrahapi kang rama

Mas Wirancana sakadangnèki
angêploki sênggak sumyak-sumyak
suka bungah myat mantune
sakèhe pawong batur
samya surak gumuruh atri
bêdhil drèl barongdongan
myang kalataka sru
mawantu-wantu larihnya
mring sakèhe priyayi kang sami linggih
tansah kêplok sênggakan

Datan ana ingkang mênêng siji
samya kurmat bungah sukèng manah
kang martuwa sakadange
tambuh raosing kalbu
sajêgipun tan kadya mangkin
asuka pari-suka
ngênting kalangên hyun
Jèngraga dènnya angraras
bêksa Panji-anèm Madurarêspati
pacak pasang kusuma

Pangadêge andoran-tinangi
jaja mungal anjunjung widhangan
kawiwilan darijine
wiwir sondhèr angrajung
angêpipir sondhèr kumitir
mingsêd wêdhi-kèngsêran
jangga nglunging gadhung
jarijwa gêng têkêplêran
mênthang asta andhêngklang gandhewa gadhing
tatanjak kêbo-mênggah

Ngikal nampir sondhèr anaricik
nyidhang nurung lumarap nêdhikan
anguntap pacak-janggane
pamagêle gol-lambung
alimbangan ula ngêlangi
raras ngundur ramagang
angglong ing dhadhêngkul
tungkak ambengkat tumapak
tanjak pacak jangga pêksi angên napsi
rinambah bêksa kêmbang

Jayèngraga angêtog angibing
tanpa mèmba langêning kalangan
eram kang tumonton kabèh
kang durung bêksa kantun
cipta ora arêp angibing
puthêr puthês bèragnya
sanadyan kang uwus
tan kaduga ming kalihnya
tanpa wasis bêsuse gusis tan mingis
kapapasing Jèngraga

Kang jalanthir anganjir pribadi
ngêpak samoaning pra wiraga
Jayèngraga pangibinge
ronggèng tri angarubut
marang Jayèngraga ngunduri
Ni Tèki Madu Gêndra
barung kang gêndhèng wus
kadya suling tinêrusan
cumalinthing cumliring bêning gumrining
lir wuluh apipitan

Ulon nyamlêng kêplêng tan sarênti
katri lir pèndah êmprit ingundha
kakêjêr kalangan kangsèn
nindur paniyupipun
mencok pinalangkan ing wêntis
anêngkah-nêngkah madya
kanan keringipun
nglinglingan kongah-kangèhan
kadya Juna mangrurumi Rarasati
Srikandhi Drêsanala

Warga pilut kapaliring ing ngling
ngingling rayung susumping raditya
dadi lara kawulane
yèn tan tinurut ing hyun
kisma rengat tidhêming sasi
bêndara sunlaela
kasuruping dalu
pêtêng apan wus pitaya
pintêr guling gambar anèng kêrtas adi
yèn adoh kapinendra

Lamun pêdhak amamanas ati
gya ronggèng tri miwal sing palangkan
anglir pêksi madal pange
prêpêt kadi amabur
bêr-ubêran mungsèr sêsirig
ngandhuyuk atikingan
mingsêr mêdhilungsur
anyambi nyikut wèh ulat
mring wong akèh barêng surak angukuki
ting braok galêmboran

Bêlah setan kêblak thèthèk pidhir
nora jamak nyoplokake mata
dipandêng mataku molèr
dhuh biyung aku mênthung
anèng lurung bêncèt mlècèti
olèha cowèk gombal
sun-sungkên katêlu
mring si Tèki Madu Gêndra
nora wêdi tombok umur sun-lakoni
mung èsêmana ingwang

Apa sing ko-jaluk ngong-têkani
tadhahmu pira aku sing nyangga
omahku urupna tikè
kèh swarane aumuk
kang abêksa samya pêrmati
Jayèngraga kawuryan
kabagusanipun
ronggèng tri samya kasmaran
mring Jèngraga dènnya wèh ulat mumurih
supaya dèn-anggeya

Sakèh wong tumingal jalu èstri
samya karênan panontonira
ronggèng ngêtog panggambyonge
sarêng tèplêg anindur
katri pinalangkan ing wêntis
tan kagol pambêksanya
pacak-jangga manglung
parigêl ukêling asta
ronggèng têlu kinêmulan sondhèrnèki
golang-galing ling lingan

Ulêt wilêtira angluluti
lumêkêting lathi lir cêcêpan
ngayuh gantyan sing wajane
apanjêran pandulu
ronggèng katri ginanti-ganti
liniling malêngèyan
èsême mra-sêmu
kêplok sênggake tan kêndhat
myang têngara bêdhil drèl mawanti-wanti
sarênti ajêdhotan

Yata kang anèng wisma parèstri
samya suka tumingal Jèngraga
awiraga ngayut ronggèng
sadaya angguguyu
nanging sira Rara Widuri
pan wus sasore mula
atinira jêblug
lir balêdhos iganira
saking katêk ajujul pêgêling galih
rungsang kadya ginangsa

Anarêthêg gathik wajanèki
mondar-mandir netyanya awangwa
anggaluga ngatirahe
anggigit sadak luput
nguntar-untar panasing ati
tumingal kang pèl-pèlan
lan kang raka dangu
krêp idu tan têkèng lêmah
tibèng sinjang wrata lir sinêmbur abrit
saking sangêt aruntik

Panglanggare sêdya anêkani
bêsot marang panggêdhongan dandan
bêngkung ningsêti kêmbêne
sawusira babêngkung
wangsul ing gyannira linggih
ningali ring pandhapa
ronggèng sih kinêmul
pangrasane ingarasan
malah-malah kinarsan agênti-gênti
ingaras nèng kalangan

Tan saranta ngadêg nyat Widuri
sarwi anyangkring bata sarimbag
tan wangwang dening wong akèh
nyampe lantak ingunus
sanjata kang ngampil ing wuri
Widuri gya narajang
ronggèng sru binêntur
mojar pêcah dhasmu pisan
tan andungkap liyan sikute Jèngragi
bata sumyur galêpang

Ni Widuri sigra anggitiki
ronggèng kêna tatu gigirira
Jèngraga nampèl lantake
Widuri ngrangsang gupuh
nyandhak gêlung angulêng wani
ronggènge tiba lênggah
kang roro lumayu
gègèr wong sapakalangan
lêng-ulêngan parèstri pating jalêrit
arungan tanpa rungyan

Para ri ing Galèk-wulan aglis
nyandhak marang kaponakanira
Widuri ingundurake
gronjalan maksih nêpsu
mosra-masru sarwi anangis
mêngko paman uculna
ngur matiya ingsun
barênga lan si Dilabrag
angarêbut bojo-bojoku pribadi
dipatung ngajak rangkat

Sinêntak-sêntak mring pamannèki
sira Mas Dêmang Prawirancana
kalangkung sangêt dukane
marang sutanirèku
bocah kapanjingan ing eblis
patènana wa pisan
urip durung tutug
gawe wirang wong atuwa
sun tan-etang anak dadaman sawiji
bêcik angur padhêma

Ki Kulawirya lan Jayèngragi
anyandhangi ronggèng kang lumajar
si Gêndra Madu Tèkine
Ki Wuragil amuwus
payo marang pondhokan-mami
ywa lungguh nèng pandhapa
anglingsêmi dhapur
nulya linggar sing pandhapa
ronggèng Gêndra Madu Tèki Laba Wukir
Nuripin tan kêna sah

Praptèng wisma papondhokannèki
Jayèngraga alon angandika
Nuripin turana age
paman Mangunjanèku
Ki Nuripin sigra ngaturi
tan dangu nulya prapta
kang putra lingnya rum
paman andika matura
marang kyai ing dalu kula nèng ngriki
datanmantuk mring wisma

Mangunjana aturira inggih
Ki Kulawirya anambung sabda
puniki adhi prabote
Ni Tèki Gêndra Madu
suwawi andika widèni
slêpè kalpita sêngkang
lawan cundhuk-mêntul
cundhuk kang sawiji cuplak
pangarake pèlot labêt kênèng gitik
mung rong podhi kang ilang

Wus tinampan parabot sadyèki
Gêndra Madu Tèki aturira
kula dospundi Kêmase
arta potombok wau
anèng bokor sintên kang ngambil
sakite awak-kula
pinupuh kèh abuh
kawula anuwun priksa
anauri Mangunjana mring ronggèng tri
ya wus aja na susah

Picis ing bokor wus dèn-rumati
mèntar sing ngarsa marang ngayunan
ngaturkên parabot ronggèng
wus rinukti liripun
Mangunjana ingkang ngrampungi
tan matur marang raka
bicaraning blèdru
tan dangu wangsul praptanya
angling mojar maring ronggèng lah ta iki
picis patombokira

Lawan sira pinaringan picis
pan nêm reyal ngêrong reyal edhang
sêwêk kang koanggo kuwe
udhêt tapih kêmbênmu
pinaringkên marang sirèki
ronggèng tri aturira
inggih langkung nuwun
nulya lèngsèr saking ngarsa
Mangunjana andadak dhawuh dandani
pandhapa binrukutan

Gêdhèg pajang lêlêmpitanèki
jaba jro mah kakobong gêbêran
wus dangu aramut kabèh
nulya kinèn amundhut
pasareyan kasur guguling
pajêgan pinapajang
wus prayoga mungguh
Ki Wuragil Kulawirya
mulating Mas Mangunjana langkung asih
sajroning driyanira

Bisa ngrêrapu angalap ati
marang mantunira Jayèngraga
mrih tan kalantur rêngune
alon dènnira matur
puniki gyan kawula ngrukti
nistha dama sasama
sompok sumpêkipun
Ki Kulawirya lingira
inggih sangêt panrimah-kula ingkang sih
tan sagêd mangsulêna

Jayèngraga angandika aris
langkung anuwun ingkang sih marma
kang paman nuwun ature
lah inggih paman sampun
kula-turi dhatêng mangarsi
amaklumipun paman
kathah damêlipun
Mas Mangunjana mit mèntar
Mas Wirya ngling priye ronggèng têlu iki
mangsa bodhoèng sira

Matur kanjêngipun wontên ngriki
tiga pisan ngladosi pun paman
manah-kula taksih rongèh
kaetang mingut-mingut
mangsa borong paman pribadi
kawularsa rêrêman
kewala nèng ngriku
ing kampung pandhapa ngarsa
kula mijil nèng pandhapa kampung alit
tinilam pinajang

Ing pandhapa gêng bubaran sami
nora tutug dènnira kasukan
cuwa kadung dening ronggèng
wong nonton bubar mantuk
ingkang kari anèng pandhapi

sungkawa angungun
cipta tan bisa widada
palakine sira Ni Rara Widuri
kaewan satingkahnya

Rètna Widuri lara anangis
rinapu-rapu dening wong kathah
miwah ing sasêntanane
kang ibu êmbahipun
anunutuh amituturi
lupute tingkahira
angladèni kakung
akarya runtiking driya
Ni Widuri tan etang rumangsa sisip
mung brangtanirèng driya

Kudu-kudu mêtu Ni Widuri
mring gyaning raka anèng pondhokan
ingampah dening wong akèh
dadya tan kêna surup
kaptinira Rara Widuri
yata Ki Kulawirya
nèng pondhokanipun
ngompot lan ronggèng titiga
ingoncèkan ginarap aganti-ganti
nutug sakarêpira

Babonangan susu manglus pipi
malu pêncutu cimplungan capang
tênggar tugar têlu talèn
akulin lintu-lintu
lincak gagak anglalantaki
nunumpak tumpak lawak
lèwag-lèwêg ngluwung
katêmbèn tingkah mangkana
anutugi ngêtog rasaning kamuktin
mumpung gampang anumpang

Jayèngraga agolongan guling
Laba Wukir amêtêki pada
nyêthuti jênthik sukune
sasiki sowang mangku
Jayèngraga gumuyu angling
lah sira Wukir Laba
turonna hya lungguh
kang liningan tan lênggana
samya turon maksih sinambi mêtêki
kang gatêl ginêtêlan

Jèngraga ngling dimanjuluk thithik
padha angêkêpa lambung-ingwang
ywa wêdi sun-wênangake
nulya sami manjuluk
ngêkêp lambung Laba lan Wukir
si Wukir tinimpahan
kapêlak-apêluk
kagyat ngunduri wus nyana
yèn warasta Jèngraga mèsêm ngling ririh
sing ko unduri apa

Matur punika ingkang mêlagir
nulya tangane kinèn nyakêpa
gya grayang mangang cakêpe
apa ta gêdhe iku
matur inggih agêng nglangkungi
rare ro kinèn grayang
ing kagunganipun
Laba Wukir galêgêsan
angandika apa ta padha kepingin
matur pengin punapa

Iya kiye yèn arêp ngong-wèhi
matur ah kula botên kaduga
ya gene apa mulane
matur sintên kang purun
kêsangêten anggigilani
kongsi botên cakêpa
pan sakilan langkung
baya modar pandêlikan
ngling ngong tanya padha bêlaka-a yêkti
sapa kang garap sira

Padha matur anggaligik ririh
inggih asring kula kinedanan
kadya mring èstri wuyunge
para Kemase Lêmbu
myang pra radèn ing Galèk sami
nuju nêngkung lènggèran
kathah pawèhipun
tansah dadya parêbatan
kula lan pun Laba kang dèn-ungsir-ungsir
manah kongsi anggêrsah

Angling gêdhe êndi lawan iki
matur o ah mangsa sêmantènna
gêng panjange dede-dede
Jayèngraga gumuyu
sarwi niwêl lambe lan pipi
sarwi narik layangan
-nira pinanjuluk
Wukir pinungkur linukar
wastranira warastra trap andungkapi
nyungap pang pangingkêpan

Sabab nora cukup angêkêpi
pinêksa winawasa rêkasa
makênêng nglut tumanduke
kagyat gronjal angrajug
mak hêg dêngkèng angolang-aling
pulintiran lir sarpa
katindhihan watu
prêmbeyan ngêsah sêsambat
nuwun sampun kawula datan kuwawi
ingkang antèr kewala

Jayèngraga kapadhaning kapti
Wukir ngasorkên langêning kênya
dangu rapuhira rapèh
nutug langgêning lulut
pan ginanti Laba lan Wukir
awrataning panangga
lêsah kalihipun
samya kawêdharan rahsa
murwasmara madyaning ratri kongsèngnjing
luwaran mring patirtan

Laba Wukir lir sawung kajiling
arêrêngkêng tan kongan kêmrèngkang
kalengkangan babokonge
bokong bangkèkanipun
mèyèk-mèyèk lakunirèki
samya mring pawariyan
siram sadaya wus
sawusira papasatan
Jayèngraga myarsa adan Subuh nuli
lumampah marang langgar

Kulawirya Gêndra Madu Tèki
samya katuron lapaking sayah
wah dhinudhah sasuwene
sami karipanipun
Ki Wuragil Kulawiryèki
katuron maksih numpang
guthul sih silulup
mathingkruk anèng si Gêndra
maksih kêkêt grana tumumpanging pipi
pupu pupul timpahan

Nora kongsi kêkêmul jajarit
ting galimpo lir bligo blêjêdan
kongsi kêrinan tangine
Tèki tangi alungguh
nulya Madu ngalilir tangi
tumingal kang tumpukan
pan samya gumuyu
samya dandan tatapiyan
gumuywa ngling de anggalès têmên iki
kukuh lir kancing lawang

Gêndra anglilir gumuyu isin
Kulawirya byar mêlèk wis krinan
dadya pot wêktu Subuhe
sangêt gêtun amuwus
kacanthèla salah sawiji
katanggungan wasisan
tinutukkên sêngkut
unine apalêthêtan
Madu Tèki waspada langkung kêpingen
anjinge tancêpira

Pating galigik Madu dan Tèki
malah nungkuli amrih pratela
tingkah sakerah-kerahe
antara dangunipun
parêng ngangkatira kang gati
angrajuk kalihira
kêrot gêgêt untu
nyangkêrung agêdêdêran
Madu Tèki ting glêgês angling nudingi
amêrêm karo pisan

Kongsi dhipêt tan wruh ika-iki
gigire kang lanang ngulêr kilan
kantèk alèpèk bokonge
wus tuntas wijiling puh
gumaledhag gumrèwèl gampil
clèwère duleweran
guthul mungkrêt klumut
Madu Tèki kikidiyan
wus luwaran dènnira apulangrêsmi
sarêng sami agirah

Sawusira kapat asusuci
Ki Kulawirya nèng salu lênggah
ronggèng tri nèng sor ngarsane
Tèki alon umatur
kula nuwun dalêm lilani
mantuk dhatêng pondhokan
wingi wartosipun
dintên puniku bidhalan
sami kondur dhatêng kitha Pranaragi
sadaya sasarêngan

Kawula jrih yèn kantun nèng ngriki
wus rinilan sarta sinangonan
ngrong reyal nuwun ature
Tèki lèngsèr sing ngayun
nulya Mangunjana kang prapti
ngling paduka katuran
mring rakanta gupuh
Ki Kulawirya agêpah
kerit maring Mangunjana pratèng ngarsi
lênggah panggènannira

Kang pra tamu dêmang lan ngabèi
wus samakta dènnira budhalan
samya pamit sadayane
marang kang uwa wau
tuwin mring Mas Wirancanèki
Dyan Bèi Wiryabrata
pitêmbungira rum
kawula anuwun lilah
mantuk rêbat wanci amumpung sih enjing
katan rêkasèng lampah

Ke Kidang Wiracapa ngling aris
prayogine nakmas Wirabrata
bok kantos ing sapêkêne
tanggêl pangrungkêpipun
maksih cuwa raosing galih
Dyan Bèi aturira
inggih rêbat cukup
manawi wontên parentah
mutawatos tilar damêlan nagari
kalamèn èwêd-aya

Dyan Wirabrata majêng ngabêki
atur salam marang ingkang uwa
tuwin mring Jayèngrêsmine
Jayèngraga gantya wus
salam mring Ki Kulawiryèki
nulya sadayanira
tur bêkti salam wus
rinilan pamitira
gya pra rabi mring pandhapa atur pamit
anêmbah nguswapada

Inastuti sadaya jalwèstri
budhal lèngsèr saking ngarsanira
kumrubut sarêng wêdale
gamêlan barung umyung
pelog slendro lan carabali
sarunèn cacêngkungan
bêdhil brondongan sru
gar gêr mêbus kalantaka
angurmati budhale para priyayi
kang mulih marang kitha

Tan cinatur kang samya mit mulih
nuju ing sapêkêning pangantyan
kinandurèn salamête
sasampunira rampung
sadhêkahe anyapasari
Ke Kidang Wiracapa
ingaturan kondur
mring Mas Dêmang Wirancana
lan kang putra Jayèngrêsmi Jayèngragi
miwah Ki Kulawirya

Samya lênggah sajroning wismèki
Mas Dêmang Wirancana lan garwa
ngrukti badhe gagawane
sarta busana luhung
sapraboting priya sarywadi
raja-kaputrèn miwah
raja-kaputran wus
andhèr tinata jarambah
Kemas Dêmang Wirancana matur aris
mring Kidang Wiracapa

Ingkang punika warnanirèki
pranata kawula sumapala
sarèhning dama miskine
namung supadosipun
dados pratandhaning pawajib
pangarêping akrama
ing sawontênipun
katura marang putranta
pan rumaos amba tan sagêd nyaputi
marang Ki Jayèngraga

Ke Kidang Wiracapa ngling aris
mring Jèngrêsmi lah nakmas punika
kang pisungsung pranatane
dhatêng rinta sang bagus
Jayèngraga babêktanèki
sakadar ing panadar
-rira bundhêl dhusun
Jayèngrêsmi aturira
inggih sakalangkung dening aprayogi
pamulèning sih-marma

Sung pawitan rèhipun mong-siwi
mratandhani ing suka pirêna
kusung-kusung katrêsnane
sawiting among sunu
kasinggihan gênging kang sih
kawula sukur ing Hyang
kalangkung jumurung
ngandika mring Jayèngraga
lah ya yèku timbalane Jêng kiyai
gagawaning akrama

Jayèngraga aturira aris
inggih kalangkung nuwun kawula
kang dhumawah pasihane
marang kawula nuwun
datan sagêd amangsuli
gênging sih parimarma
tanpa samènipun
nanging tyase Jayèngraga
datan gingsir pangêbang-êbang sirèki
pangwèhing maratuwa

Tur ta akèh pangajinirèki
tinapsira prabot samadaya
pangaji rong-èwu luwèh
ciptaning tyas tan kudu
melik donyabrana di-adi
malih ing aturira
mring Wirancanèku
paparing paduka brana
inggih sakalangkung nuwun wajib-mami
anèng purbaning garwa

Sung akêna putranta Widuri
ing pamèlik ingkang kuwajiban
tan liya garwa wajibe
nadyan badan sakojur
tiyang jalêr mèliking èstri
Mas Dêmang Wirancana
saha garwanipun
cumêplong lêga tyasira
pisungsunge tinampan panrimanèki
nabda mring putranira

Lah wus dhenok tampanana iki
kang brana mèliking lakinira
siniungkên sira wajibe
anggêmatèni tuhu
rawatana ingkang nastiti
Widuri sarya waspa
nampani brana gung
tan lêga nampani brana
pawaspane kaetang brangtaning laki
sadalu nora panggya

Pan wus samya kaduga ing ati
para sêpuh jalwèstri sadaya
miwah kadang sêntanane
wus cipta tan sêmpulur
palakine Rara Widuri
karêngon maring raka
kawistarèng sêmu
bubuka duk paronggèngan
ingkang dadya tyasirèki Jayèngragi
tan dhangan maring garwa

Wus pêdhot thêl trêsnanirèng rabi
namung ketang papa anèng paran
inganti pitung dinane
lir gya mawaning ngênu
angênani tyasnya mawêrdi
gagas wèng-wènging lampah
tikêling ngatuduh
duhkita katarèng nala
wingitira sanetya Ki Jayèngragi
sinamun kramèng basa

Para paman ing Trênggalèk-sasi
Kae Mas Mancanapura uga
anêkakkên pamulene
alon têmbungira rum
mring kang putra Ki Jayèngragi
kula-naosi kuda
lan sakambilipun
lamun karsa atetêgar
tan sumêlang ing lampah sampun akenging
tangkêp matuh sakeca

Winangsulan panarimaning sih
nulya paman Mas Wirabancana
kawula naosi anggèn
turangga ulês gêmpung
lamun karsa têdhak wanadri
tan susah rinèh tambang
wus uningèng kewuh
manguthik towok wêgigan
lan sanjata Rara Kawudan sarakit
atitih kampuh srêpan

Anauri panrimanirèki
Mas Wirancana matur ing putra
kawula naosi badhe
turangga ulês giyu
wanci kantun satunggal sisih
sawêg kenging congklangnya
manahipun manggut
samangga dipun-pêthila
êntragipun saèstu tumuntên kenging
anjujur marêp mara

Inginggihan gya kang paman malih
Mas Wiryancana atur turangga
ulês prada-papêlême
sukunya pancal panggung
buntut mudal mêdal sênggami
aprayogi kagêma
arosa rahayu
wus anjilma nukmèng kata
saprabotnya lan pistul alit sarakit
miwah waos sanjata

Gya Mas Mangunjana matur aris
kula inggih anyaosi kuda
ulês pêthak sabuk-tinggèn
sarwa kenging wus matuh
langkung rikat adheyanèki
wêdalan Pacêt wetan
kêtêp patutipun
lan jêragêm blarak-pancal
sawêg mèdêm-mèdêm kenging sapuniki
badhe bakah tangkêbnya

Lan dhuwung sarasah saput-ranti
dhapur Panji-sêkar ganja sanga
sarungan sêmbur kêndhite
Jèngraga lingira rum
ing sih sangêt panrimah-mami
sihipun paman-paman
mring kawula nuwun
tan sagêd amangsulana
pasihane pun paman dhatêng ing kami
anjorogi barana

Wus mangkana kang samya nadar-sih
wanci wus siyang surya gumiwang
Ke Kidang Wiracapane
angancarani wêktu
salat marang ing masjid alit
Jèngrêsmi Jayèngraga
Ki Kulawiryèku
myang Nuripin Asradênta
modin marbot samya nut salat tan kari
sawusing bakda salat

Ke Kidang Wiracapa ngling aris
adhi Ragil mungguh ing agêsang
kalih prakawis geyonge
dhingin geyonganipun
ing kaldunya sandhang lan bukti
tan kêna kukurangan
sarat kamuktyan nung
kadya ulam ing sagara
pan uripe mina saking hèr jaladri
jalma kalawan dunya

Kadya-a mina kasatan warih
pama janma pan kasatan dunya
bilai dunya repote
tan yogi uripipun
gampil lamun winisayèki
malarat praptèng kerat
purêt kang ginayuh
kaya pan nora purêta
si iwak-loh anjarag pisah lan warih
amilar nora nalar

Kal nèng dunya kadyèka upami
de geyonganing ahli akerat
singsal saking kal dunyane
tan buru sandhang puluk
tan gêgêtun marang kamuktin
muktining sasandhangan
wus nora kaingus
kadya pêksi anèng wiyat
wus tan kêna cinarup samaning pêksi
juwata muktyèng tawang

Yèn papeka apa sêbabnèki
yêkti si pêksi nora widada
dadalan dudu tingkahe
mina titahing ranu
pêksi titah ing ngawiyati
singa kang dhèdhèpèya
rusak têmahipun
kêdah anungge ing titah
titah dunya lan titah ahli kerati
tan kêna pepeka-a

Samya norraga ngawirya katri
myarsa jarre Kidang Wiracapa
wali-wali paprèjènge
sawusira amuwus
bubar mudhun saking ing masjid
Ke Kidang Wiracapa
malbèng dalêm agung
Jayèngraga Kulawirya
mring pondhokanira Ki santri Nuripin
Jèngrêsmi anèng langgar

Tan cinatur solahirèng ngari
Jayèngraga lan Ki Kulawirya
anèng pondhok anggung gawe
ngompot nèng Gêndra Madu
anutugi karêpirèki
miwah Ki Jayèngraga
kewala kukuwu
nèng pondhoke Kulawirya
tansah among kulina lan Laba wukir
kakantil kakintêlan

Kae Mas Wirancana Ngabèi
dènnya amangun mangku ing karya
ana ing Lêmbuastane
kongsi ing pitung dalu
pan tan kêndhat kang numbang sami
miwah jagonganira
maksih sabên dalu
myang panguyu-uyunira
ajêngguran pelog slendro angrarangin
kadya lagya wit nabah

Yata sawusira pitung latri
Ni Rara Widuri dènnya ngarang
branta kingkin ring kakunge
tan nadhah lan tan turu
myang tan kêna dipun-pêraki
mring kula sêntananya
manggung mosra-masru
kalangkung gêng nêpsunira
Ni Widuri anèng dalêm andalêming
lir guywan lan kang raka

Ibu ramanira aprihatin
myat putranira rara dènnira
ewah tan kaya sabênne
tansah amujung jingkrung
nora kêna pawèstri kèksi
linempar kinèn lunga
dadya tanpa batur
ni lara-larakasandhang
ibunira lan kang êmbah Widaryati
samya èmêng tyasira

Matur marang Jêngira Kiyai
bokmas Wirancana sarwi waspa
Ke Kidang Wiracapane
alon dènnira muwus
ya ta lah putuku Widuri
yèn uga kabanjura
larane gung wuyung
lah iya mêngko manawa
têmu lan nakira kaki Jayèngragi
ngong bolèh kang pramana

Supaya ywa kabanjur tyasnèki
mring putuningsun kawêlasarsa
saking gêng trêsnèng kakunge
kang sami gunêm rêmbug
Bok mas Wirancana jalwèstri
ing siyang tan winarna
wuwusên ing dalu
ing sakbadanira Ngisa
apan samya adadalon anèng masjid
alit palanggarira

Jayèngrêsmi lawan Jayèngragi
katri Ki Wuragil Kulawirya
Ke Kidang Wiracapane
Jèngrêsmi lon umatur
lamun parêng karsa Jêng Kyai
kawula benjang-enjang
nuwun lilah laju
umantuk mring Wanamarta
yèn dados tyasipun rakanta Jêng Kyai
kalamèn anèng paran

Ke Kidang Wiracapa ngling aris
inggih anakmas sumanggèng karsa
nanging tyas-manira wode
acipta dèrèng tuwuk
maksih agung mawantu ring sih
yèn parêng malah mandar
kongsiya satèngsu
nèng karajan Lêmbuasta
wontên marême ibunta Widaryati
wiyadi ring andika

Jayèngrêsmi turira nuwun sih
langkung pamundhi ingkang sih marma
pintên banggènipun têmbe
sagêd wangsul tumundhuk
mring karajan Lêmbuastèki
Ke Kidang Wiracapa
alon dènnya muwus
mring Pangulu Asradênta
lah undangên nyainira Widaryati
sigra Ki Asradênta

Angaturi Nikèn Widaryati
datan dangu wau praptanira
sarwi ngirit rampatane
wedang pangananipun
sri tinata ana ing ngarsi
ngling yèku sutanira
mêngko bakda Subuh
umangkat mahawèng marga
laju mulih marang ing Wanamartèki
watir lami nèng paran

Lamun dadya pangarsa-arsèki
kakangira Ki Bayi Panurta
marma nakira pamite
Kèn Widayrati matur
nambung wuwus mring Jayèngrêsmi
dene agêlacutan
ge-age akundur
kalangkung gêlaning driya
dèrèng tuwuk tyas-kula rênaning mèksi
inggih dhatêng andika

Pênêt rêrêma sing tigang sasi
nutug sarèha nèng Lêmbuasta
kang putra anor ature
inggih kalangkung nuwun
pasihane ibu kapundhi
kang ibu aris nabda
kadospundinipun
rayinta Ki Jayèngraga
mungguh rabinira Ni Rara Widuri
kadospundi ing karsa

Jayèngrêsmi nolèh mring kang rayi
sarya ngling piye Ki Jayèngraga
mungguh rabinira kuwe
paran karêpirèku
Jayèngraga umatur manis
ing manah tan kabuka
yèn kabêkta mantuk
duka sampeyan ing benjang
lamun wontên karsanipun Jêng Kiyai
yèn sampun kauningan

Nikèn Widaryati tan kêna ngling
karaos wêlas marang kang wayah
Ni Widuri katuwone
miwah sadayanipun
Kae Kidang Wiracapa ngling
ya pinupus kewala
pan wus bêgjanipun
kayata umur upama
tan kêna pinasthi dawa cêndhaknèki
jodho lawas enggalnya

Yèn amikir liwat kawlas-asih
lamun pinupus ing pasthinira
ing ganjaran dhewe-dhewe
Widaryati umatur
inggih lêrês dhawuh Jêng Kyai
wus samya lêjaring tyas
pinupusing kalbu
Jayèngrêsmi aturira
kula nuwun wuwulang jatining ngèlmi
wêkasaning kasidan

Mupung sagêd maksih apapanggih
Ke Kidang Wiracapa ris mojar
mungguh ngèlmu sajatine
datan kenging winuwus
liripun tan kêna ing angling
sabab wus nèng nugraha
tataboning wahyu
kang wahyu wêktuning mangsa
yèn wus mangsa yêkti pêsthining Hyang Widdhi
bisa tanpa karana

Mangsa takdir tan kêna kinardi
iman tokit lan makripat Islam
puniku pan tuntum dhewe
kuwat santosanipun
dene kuwate kita iki
dede santosa kita
kuwating Hyang Agung
santosanipun Hyang Sukma
kita iki wus kapurba tan duwèni
sirik lamun ngakuwa

Wujuding ngèlmu puniku muni
jatining muni tan munasika
nênge tan dèn-ucapake
tan anèng warah wuruk
datan ana pituduh wisik
tan anèng pangkongkonan
lan tan anèng guru
tan anèng nala mupakat
wus tan kêna tinakokkên ing sasami
anèng pribadining Hyang

Lamun maksih arambatan ngèlmi
tuwin mituhu ing wuruk warah
durung tumêkèng jatine
patine ngèlmu suwung
lir sakarat dungkaping pati
makatên malih uga
pan dungkaping ngèlmu
angancik jagad walikan
pan wus coplok singsal saking samèng jalmi
wus nunjêm ing Hyang Sukma

Puniku anakmas Jayèngrêsmi
wus mupakat gunêming ngulama
mung bisa jêjèrèh bae
tan tumêka ngaluhung
mung rasane mulating Dalil
tan nangsube ing nalar
Dalil kadisipun
nanging ta mangsa luputa
pangikêting nala kang saking kajatin
sidik datan nalimpang

Namung makatên bageyanèki
wus tan bisa akarya nugraha
nênging dalêm sawijine
kawulaning Hyang Agung
kang kinarsan nugrahèng Widdhi
dungkaping auliya
Allah Kang Maha Gung
mangsa bodhoa kang tampa
ing kasidan tampa kang adurung tampi
nugrahanirèng Sukma

Langkung panganggêpira pribadi
wus tan kenging pinae-pae ka
nungge anèng pribadine
ing kadadyan puniku
ing pamurihira ing budi
dhaupe lawan badan
tan salayèng surup
badan budi sunêmbadan
lawan wahyu punika jatining ngèlmi
pandungkaping kasidan

Jayèngrêsmi miwah Jayèngragi
anor katêgor raosing driya
amiyarsa sasojare
wus ngumum ing pamuwus
pra ngulama kang para ahli
rimbag tan ana siwah
wahananing tuduh
Ki Wuragil Kulawirya
tan kabuka baliwur tyasira aming
kelingan Madu Gêndra

Tan cinatur solahirèng latri
wanci bangun wêktuning ijabah
Ke Kidang Wiracapane
ngling mring garwa tinuduh
lah mundhuta saosan bukti
Ni Widaryati sigra
mundur saking ngayun
anuduh pawonganira
tan adangu bubucu rampadan kerit
sinaoskên ing ngarsa

Ingancaran samya awawanting
pra ngawirya adan lêkas nadhah
kêmbul samya pakantuke
dènnya bukti anutug
aluwaran ambêng cinarik
sinungkên Asradênta
lan Nuripin kêmbul
wus nutug dènnya amangan
miwah mamangsêgan tinuwukan sami
luwaran sadayanya

Wanci pajar gidib awalnèki
samya mudhun ngambil toya kadas
Nuripin adan Subuhe
wus sunat ngangkat parlu
Jayèngrêsmi kinèn ngimami
surating wus Patekah
Sujud awalipun
adêgira sinujudan
wawacane wusing Patekah kang akhir
surat Al Kasar tuminah

Ni Nikèn Widaryati makmum wingking
rahab mantêp myarsa pamacanya
wus Kinunutan adêge
praptèng tahyatkiripun
salam bakda laju pupuji
dhikir amaca donga
paragating wêktu
salawat asasalaman
wusnya lajêng wangsul mring gyannira linggih
Jayèngrêsmi turira

Lamun parêng ing karsa Jêng Kyai
kawula nuwun amit mahawan
umangkat sanalikane
mupung maksih adalu
ing pangestu-dalêm Jêng Kyai
Ke Kidang Wiracapa
rum wijiling wuwus
lah inggih sumanggèng karsa
anjurungkên pangastutining lumaris
raharjaning alampah

Lawan namung salam bêkti-mami
mugi ka-atura ing ramanta
Kae Bayi Panurtane
Jèngrêsmi aturipun
atur salam ngaras-padèki
anulya bêkti marang
salam mring kang ibu
sigra majêng gantya-gantya
Jayèngrêsmi Jèngraga Kulawiryèki
ngabêkti sasalaman

Widaryati tyasnya lir kapatin
langkung cuwa maêma-êmanya
mring kang putra sadayane
langkung gêng trêsnanipun
kadya siwi gyannya angukir
astuti ngêmu waspa
rêndhêting pamuwus
lah inggih gèr sakaliyan
kula amung anjurungakên basuki
myang adhi Kulawirya

Pangabêkti kawula kang mugi
katura ing rama andika
Kae Bayi Panurtane
mugi sagêda têmu
ramandika kalayan rayi
Jèngrêsmi aturira
mugi Hyang Maha Gung
marêngna sagêd papanggya
jêng rama lan paduka Kangjêng Kiyai
margane sih-siniyan

Sawusira sinabdaning kang sih
wusira linilan pamitira
nulya lèngsèr sing ngarsane
madal pasilanipun
mangkat saking kewala masjid
Ke Kidang Wiracapa
saha garwa mudhun
saking palanggaranira
nguntap lampahing putra kang sêdya mulih
mas tumimbuling toya

