sun anggurit jêjakane wong ing Ngêmplak
kaplake
jaka kawak turune wong adol opak
angine
rada ladak angaji mring kayu apak
rekane

kadèk ladak angiribi bango buthak
dhapure
nora pijêr ngaji pijêr ngubêr banyak
gawene
ting karêngak nora kobêr nocor dhêdhak
banyake

sun anggurit jakane ing Wirasaba
kandhane
jaka drêmba saparan anggawa kêba
isine
sêga wadhang kalawan bêbothok urang
lawuhe

sun anggurit jêjakane wong ing Baki
bungkike
angawula mring nagara dadi srati
gajahe
nganggo kêris warangkane kayu têki
moglènge

minthi-minthi irunge sawaluh kênthi
pucuke
kyai jaka karan anake pak ranti
jarene
yèn angguyang gajah mring desa Sêmanggi
parane

sun anggurit parawane wong Nusupan
kampunge
esuk sore apêpetan anèng lawang
gawene
yèn wis petan mênyat talusupan marang
tanggane

sun anggurit prawane wong ing Kauman
gawene
gêdhe cilik tuwa anom ambêbathik
blocoke
yèn maido ayonana mring Kauman
nyatane

Ki Balêndhung dhasar bisa anggêgurit
cucude
jagung kang anggambang cangkêm urut marga
klênènge
gawe guyu bocah cilik anênonton
sumyake

sumyak-sumyak Blêndhung Jagung turut marga
guyune
saya wuwuh ginaguyu ing wong akèh
cucude
guyunira hah hah hah hah ih ih ih ih
hah hoh hèh

panjang lamun winarnèng tulis sadaya
gurite
Ki Balêndhung miwah Jagung tansah karya
guyune
sigêg dènnya bêbanyolan turut marga
sukane

kawuwusa kenthol bagus Pranacitra
lampahe
tan pantara praptèng desa Batakêncêng
wismane
sawungira si modang kinèn ngurungi
prênahe

Pranacitra laju mring paturonira
ge-age
nglungsur kampuhira kewala kinarya
mujunge
sru pinanthêng kang dodot kaya bêdhaha
kêncênge

saking dahat sungkawanirèng wardaya
yaktine
datan ana liyane ingkang kacipta
jro tyase
mung bok rara ing Pathi ingkang akarya
brangtane

sadalu tan antuk guling
sira bagus Pranacitra
agung abrôngta wirage
kang kaciptèng driyanira
gumêlêng tan aliyan
namung Ni Mbok Rara Mêndut
kang andudut-dudut driya

ing wanci kaluruk siji
gumregah kadya ginugah
lênguk-lênguk lungguh dhewe
kagagas tyasira dahat
kewala mring ni rara
rêngêng-rêngêng angêngidung
rêrêpèn asmaradana

layon raga wong akuning
gununge wong padhomasan
kudu ngajak mati bae
dungike kawiragunan
palwa kandhêg samodra
kêkêmbanging jalma lampus
sun labuhi lara pêjah

têtampuning êbun enjing
pamèke pari memeyan
apa mulunga trêsnane
pancadan mungging tirisan
puspa cêmêng ing têgal
tatarane asih mringsun
canthuring kawiragunan

waru jêne ing wanadri
kang pêksi kinarya duta
ayune dèn pikatake
nanging manira têmaha
panu biru ing jaja
sangkêlangan wêdhung kaum
anggege bang wong botohan

pitik alit lulut janmi
kuthuke kawiragunan
akarya brôngta wirage
kayu malang ing dêdalan
sun batange wong ika
tumbak tulup gubug dhuwur
angkuhe arêranggonan

dening sangkal wadung pari
kang parikan kunir pita
kapan katêmua manèh
marang ingkang gawe brôngta
dungike Wiragunan
ujare têgêsanipun
wak ingsun kinèn ngawula

marang ing Kangjêng Kiyai
Tumênggung Prawiraguna
wanti-wanti wêwêkase
kinèn narah ing sakarsa
tuture si têgêsan
rujak tape bibis laut
môngsa ingsun undurana

amanakawan makathik
kadhal gung ing pakêdhungan
srêngenge gumiwang ngulon
aja gingsir ing ubaya
kukus gunung upama
wilangan picis sapuluh
kapakêna raganingwang

dangu dènira ngrêrêpi
sira bagus Pranacitra
kawratan lara anglamong
mênyat yun mijil ing latar
lon mêngakakên tawang
panglonging wulan salikur
kang lintang abyor ing tawang

kumênyut tyasnya ngranuhi
anjêjêr madyaning latar
mung kawiragunan bae
kang pinandêng prênahira
kadya kasat mataa
sira Ni Bok Rara Mêndut
tansah nèng padoning tingal

grêmênging kitri kaèksi
kang sadêdêg cipta kadya
Ni Rara Mêndut dêdêge
ron pang kumlawe kanginan
ngayut sêngklèh pan kadya
lembehane Rara Mêndut
undhuking pandam katingal

kadya barabadirèki
Rara Mêndut marang wisma
tinututan age-age
Pranacitra malbèng wisma
kagagas nalanira
kadhasih munya anganyut
lir parikane bok rara

kalane duk arsa mulih
dumêling dènnya wangsalan
pagêr bumi wong ambancèr
dening kothaking palastra
luwang siji sayogya
linêbon wong ro lan ingsun
sigra mêtu maring latar

malbu mêtu wira-wiri
sabarang kang kapiyarsa
myang katon dinalih kabèh
tansah agawang-gawangan
tumèmplèk ing paningal
mlêbu mêtu Mêndut Mêndut
turu Mêndut kang katingal

linggih Mêndut kang kaèksi
ngadêg Mêndut kang katingal
kadya na sumandhing bae
rinungrum ririh rêngêngan
mèsêm-mèsêm ngrarêpa
adhuh mirahe wong ayu
wèh wuyung wiyanging driya

tan larang sun tohi pati
biyadaning Wiragunan
katon mêlok wêdanane
yèn ingsun tan sida panggya
sun watara wak ingwang
karungrungan kudhung sarung
mangarang kasurang-surang

angur sidaa kapanggih
sun andhêmi sira mirah
iya parikaniranggèr
eman sun tan nyanggêmana
wangsalan pagêr lêmah
dening kothaking wong lampus
luwang siji sayogyanya

wong loro kang anglêboni
mêngkono panjalukira
kang minôngka patukone
patêmon anèng bantala
sira kalawan ingwang
adhuh iya ngong asaguh
patêmon anèng bantala

ingsun tan nêdya nyidrani
sarwi manthêng kampuhira
tansah mêrêm mêlik bae
tyasira awirandhungan
Ki Bagus Pranacitra
sadalu dènira mujung
kongsi enjang kasiyangan

Blêndhung Jagung lagya sami
angayar jajan warungan
ya ta Nyai Singabarong
marang kono Pranacitra
tumingal yèn kang putra
sih nendra ginugah gupuh
dhuh nak ingsun Pranacitra

dene nêmên dènnya guling
kulup tangia wis awan
aja manggung mujung bae
Ki Pranacitra agêpah
ginugah ing bokira
gya tangi lungguh tumungkul
cahya nglalêntrèh nglong jiwa

ni rôndha ngling èsmu tangis
ana kang dadi tyasira
kulup pasajaa bae
manira nora anduga
ngong dulu angganira
agonggong netyanira lum
kongsi manglingi warnanta

kang putra umatur aris
êmbok yêktose kawula
wingi duk angabên jago
prampuhan priyayi kathah
ngabèi rôngga dêmang
nèng ngarsane ki tumênggung
langkung kapencut kawula

sumawita Jêng Kiyai
Tumênggung Prawiraguna
magang priyayi yèn dados
anèng ing katumênggungan
êmbok panuwun kula
nyuwun sangu reyal satus
kadamêl wragad ngawula

Ni Singabarong duk myarsi
ing ature putranira
sulaya lan panarkane
amicara jroning driya
apa wadine baya
nadyan yèn duwea kaul
Si Pranacitra ngawula

kapengin dadi priyayi
anggubêt marang wong tuwa
nora mangkono kingkine
kaya yèn lara kawongan
abrôngta ing wanodya
katara alum ngalayung
swara mulung amêmêla

wasana amuwus aris
ya talah sira bêndara
dene kadingarèn anggèr
arêp angawula magang
marang kawiragunan
yèn mungguh ngong misih tanggung
angawula ing wadana

yèn wong suwitèng bupati
kalamun kang kaya sira
iya pirangbara kanggo
gadhangan parêk cilaka
acêpak godhanira
kulup bakal nora tulus
arang kang tutug ngawula

golèk mukti olèh pati
dhuh anakku Pranacitra
aja sira sidakake
ngawula ing Wiragunan
tanggung ing pangawula
yèn sira karêp satuhu
lah aja tanggunga sisan

bêgja dadi mati urip
angur ngawula sang nata
kalamun ana sarate
wragad bôndha pira-pira
ya aku ingkang nyôngga
yèn sira ngawulèng ratu
suka wadenên wak ingwang

nora atanggung toh pati
mikul karyaning narendra
yèn anèng tumênggung bae
gènira yun angawula
angur aja suwita
susah apa sira bagus
tan kurangan sandhang pangan

Pranacitra matur aris
botên bok panuwun kula
ing Wiragunan kemawon
cumanthèl nèng tumênggungan
inggih badan kawula
nadyan katura sang prabu
ki tumênggung kang ngaturna

ni rôndha barêbês mili
iya wus sakarêpira
nanging sira aywa goroh
lamun ngawula têmênan
anèng kawiragunan
ya sun wèhi reyal satus
lah gonira ngabotohan

reyalira satus anggris
apa kalah apa mênang
gonira angadu jago
matur gih kawula mênang
ni rôndha aris nabda
rongatus reyal bae wus
yèn kurang sira muliha

botên bok panuwun mami
nyuwun wêwah satus êngkas
pan dadya tigang atuse
mugi paduka dèn lila
têlase punang arta
mrih lastarining rahayu
anggèn kula angawula

manggiha lêganing galih
marang ing kônca sadaya
ya ta Nyai Singabarong
duk myarsa aturing putra
tansah angêmu waspa
tyas lir tinilar anglangut
ingkang datanpa tuduhan

dhasar putra mung sawiji
ingugung dinama-dama
datan pinalang karsane
mangkya ayun angawula
marang kawiragunan
nging tan sakeca tyasipun
lirtinggal rare bandulan

mêlang-mêlang mutawatir
saking adrênging kang putra
tan kêna dèn ampah tyase
mojar sarwi ngêmbêng waspa
dhuh sutèng sun bêndara
iya ênya reyal satus
dadi têlung atus reyal

namung sok têmêna kaki
ywa goroh marang wong tuwa
nora ilok wêkasane
kang putra aris turira
pan inggih botên dora
iya uwisira kulup
salamêt pandonganingwang

Balêndhung Jagung ywa kari
apa anggawa manèh ta
batur roro myang têlune
Pranacitra aturira
botên susah ambêkta
kewala pun Blêndhung Jagung
inggih angangkah punapa

kang putra pamitirèki
wus linilan ing bokira
nulya mangkat lan rowange
Blêndhung Jagung kinèn gawa
arta lawan busana
sigra lajêng lampahipun
ing marga datan winarna


gantya kang winuwus malih
Rara Mêndut Wiragunan
nèng gandhok wetan ênggone
sinung paturon priyôngga
pinggir parêk ing lawang
trêtip pagêdhonganipun
tan wor lan pra sêlir kathah


sadhatêngira duk wingi
tan kongsi ngaturkên wadal
ingkang sadasa reyale
sadalu tan antuk nendra
tan ana lyan kacipta
mung botoh jago kang bagus
aran kenthol Pranacitra


kalangkung brangtanirèki
ni rara mring Pranacitra
sadhatêngira mêmande
sawusira abêbeja
marang ing kancanira
gya munggah mring tilamipun
kinancingan korinira



amujung kampuhirèki
bêntayangan solahira
rongèh anèng jro paturon
kasabêt asmaranaya
tyas ura ngayawara
uga tangi uga lungguh
amicara calumikan


lir kêna guna wiranti
ketang kang tuku têgêsan
di salawe reyal canthèl
kenthol bagus Pranacitra
ing Batakêncêng desa
anake rôndha kang komuk
asugih rajabarana


Rara Mêndut angling ririh
adhuh kakang Pranacitra
jaka kang jêlanthir bancèr
apa madhani tyasingwang
anandhang lara brôngta
pan ingsun wus asung pemut
mring dhèwèke nèng têgêsan


kalong alit môngsa puring
gitike sata tarungan
tan nglawani karêp ingong
gudhe pandhak ngara-ara
pangajap sêpta nala
apa nora duwe kêsdu
si jênat mring raganingwang


sun têtêdha siyang latri
kakang bagus Pranacitra
anêkanana marene
bisaa ngalap maringwang
anggawa lunga rangkat
kang adoh mana ngalangut
wong loro arêruntungan


lamun andika tan prapti
marang ing kawiragunan
maranga kambêngan bae
mampira mring dhasar ingwang
ududa rokok dawa
sun bondhèti wong abagus
môngsa sun wèhana lunga


marma manira tan apti
sinêlir Ki Wiraguna
wong wus gêrang ompong geyong
yêkti ingsun gawe apa
agigu gila mulat
ngong pilalah praptèng lampus
tan sudi kinarêpêna



mangkana ciptaning galih
uga turon uga lênggah
agorèh tambuh polahe
dhat pikir sajroning nala
angunandikèng driya
bokya ngong ngenaki kalbu
mring Tumênggung Wiraguna


yèn kêlakon wong asigit
nurut ujaring têgêsan
salire basaku kabèh
pasthi yèn anuli prapta
suwitèng tumênggungan
tyas ngong tan ewuh tan rikuh
amitra tunggal bêndara


wus kêncêng pikire sandi
sarêng enjing ni bok rara
marak nyai tumênggunge
ngaturkên arta busana
kathah sal-angsalira
reyale kewala satus
liya pangajining sinjang


nyai ajêng ngandika ris
wingi sore Mêndut sira
de nora marak marene
umatur kawula sayah
ngladosi tiyang tumbas
sadhatêng kula pan laju
sadalu tilêm kewala


sumêdya umarêk enjing
angaturakên kang wadal
ingkang sadasa reyale
punika pan satus reyal
pintên kèndêl kawula
katura kyai tumênggung
nyai agêng ris wacana


ya mêngko sira sun irid
ngong aturkên aturira
sun duga tan ngarsakake
marang olèhira reyal
nadyan akèh kêdhika
luwar tansah sira Mêndut
yèn tan kosandikanana


pinundhut kinarya sêlir
nêmu lara apa sira
pituhunên ujar ingong
Ni Rara Mêndut turira
tumungkul namudana
amba dèrèng sagêd matur
pintên banggi mangkenira


nyai ajêng angling aris


sun tuturi Mêndut sira
yèn matur marang wong gêdhe
aywana nanggung turira
dêksura tan prayoga
bok rara micarèng kalbu
bêcik ngong gawe jalaran


dimèn ora ngêtarani
gon ingsun adarbe karsa
mring bagus Pranacitrane
ngong matur sandi bengesan
lamis lêmêsing basa
wasana aris umatur
nyai ajêng tur kawula


inggih sandika wak mami
pan ulam mungging rampadan
sakarsa kewala dados
nyi ajêng suka tyasira
angling ya sokur sira
anurut pitutur ingsun
payo marêk maring ngarsa


anulya kerid jêng nyai
wus prapta ing ngarsanira
Jêng Kyai Wiragunane
ing paningrat paringgitan
kang garwa matur nêmbah
punika pun Rara Mêndut
ngaturakên wadalira


ing sadintên sadasanggris
pan punika satus reyal
kaetang pintên kèndêle
jêng kyai megos lênggahnya
mènjêp nyingkur kang garwa
ngandika sarwi ambêkuh
ih êmoh tak gawe apa


nora butuh ingsun iki
tumênggung masa kuranga
duwe pirang-pirang mono
têka dhewe tan ngupaya
barkah dalêm maringwang
mèt barkahe wong bêbruwun
yêkti tan sudi manira


balikan Si Mêndut iki
dhangkal wangkale kang kiyal
yèn misih kaya sabêne
aran iku wong boyongan
pan wis dadi kak ingwang
rêraine si mênjêrut
dadak anampik maringwang


kalamun mangkono nyai 

 
sun undhakkên wadalira
satus reyal sadinane
wus ya mara iya mara
wêtokna satus reyal
rasakna nampik tumênggung
bisa tan bisa wêtokna


yèn tulus nampik mring mami
milalu anyôngga wadal
satus reyal sadinane
jaluk lara apa sira
kalamun ora bisa
dadi sêsasine iku
mêtu têlung èwu reyal


lah iku lagi sêsasi
sêtaune pira mara
itungên dhewe ing kono
wong ora kêna dèn eman
Jêng Kyai Wiraguna
sarwi ngliring Rara Mêndut
kêcap ngawêt têbah jaja


ih hêm ya talah Si Pathi
lamun tan kêna dèn eman
priye bae priye bae
iba-ibae ya talah
sididhuh adubilah
wewe setan ra jin biyung
dene têka tan kayaa


nyi ajêng mèsêm turnya ris
punika abdi paduka
pun Mêndut tyasipun mangke
naoskên sumanggèng karsa
kumambang ing wisesa
sampun lêga manahipun
miturut karsa paduka


Tumênggung Wiragunèki
kagyat mèsêm angandika
lho apa nyata mêngkono
ni ajêng matur sumôngga
kadangua pribadya
apan wontên tiyangipun
ki tumênggung langkung suka


mèsêm kacêmut ngling aris
iya Ndut kowe wus lêga
atimu nora aile
Ni Rara Mêndut turira
inggih dhatêng sumôngga
ing karsa kyai tumênggung
kawula datan lênggana


jrih kawula tiyang alit
ing panjênêngan sampeyan
punapa 

 sakarsa dados
amundhut ing pêjah gêsang
pan sarwi ingèsêman
èsême sêmu gumuyu
aberag Ki Wiraguna


mathènthèng dènira linggih
kacêmut cès ilêrira
dubang dalèwèr janggute
dèn usap saya warata
sarwi mèsêm ngandika
ting kalêpyur idunipun
lir kaul panggrècèkira


langkung wiraganirèki
sarya ngling sokur Dut sira
lah iya Ndut mêngko sore
manira Ndut mring gyanira
Dut sira cêcadhanga
sing mlok-mêlok ya Ndut ya Ndut
Ni Rara Mêndut turira


inggih sandika jêng kyai
nging kawula nyuwun inah
sawêg mapag tanggal mangke
ki tumênggung kagyat mojar
he lagi kèl Dut sira
wong kèl mono sabênipun
pira adate laminya


ni rara umatur aris
adatipun tigang Ruwah
he dene lawas êkèle
ya wis Dut wêdhak pupura
rina wêngi Dut sira
adi-adinên warnamu
lah nyai pêparingana


unggyan patilaman bêcik
myang busana kang sarwendah
tuwin gawaning pangantèn
aywa kongsi kêkurangan
eca dènnya ngandika
kasaru kang dudukwuluh
kenthol ing Batakêncêngan


VIII. Pranacitra Ngawula ing Kawiragunan.
Dudukwuluh
ya ta wau Pranacitra lampahipun
ing kawiragunan prapti
anjujug ing regol ngayun


kadyat ingkang tungguk kêmit
ambagèkkên sarwi takon


Pranacitra angling wisma kula dhusun
ing Batakêncêng pan mami
yèn wontên sudi anguwuh
Pranacitra wasta mami
wondene ing sêdyaningong


arsa ngabdi marang jêng kyai tumênggung
ing sakarsa anglampahi
wangsul andika puniku
dadya priyayi punapi
sumaur ingkang tinakon


inggih kula lurah panakawan sêpuh
Sêcapati wasta mami
Ki Pranacitra amuwus
yèn parêng kula marsudi
gih katuripun kemawon


mring bêndara kangjêng kiyai tumênggung
katampèn lan botênnèki
apan inggih bêgjanipun
dawêg yatra kawan anggris
kadamêl patumbas dodot


kula dika aturakên Ki Tumênggung
Sêcapati anampani
sarwi ngunandikèng kalbu
bêlaba têmên wong iki
mojar sampun walangatos


dika lênggah kula umarêk ing ngayun
Ki Pranacitra naguhi
Sêcapati gya mangayun
andhadhap wus praptèng ngarsi
kagyat ki tumênggung anon


Sêcapati nêmbah aris aturipun
kawula ngaturi uning
wontên gêbal dalêm dhusun
ing Batakêncêng mariki
Pranacitra wastaningong


arsa angawula paduka pukulun
samangke wontên ing jawi
ki tumênggung ngandika rum
apa bêcik warnanèki
matur inggih barus anom


yèn mangkono timbalana marang ngayun
Sêcapati sigra mijil
panggih 

 lan Pranacitrèku
mojar dika dèn timbali
marang ki tumênggung gupoh


Pranacitra sukèng tyas aris umatur
inggih kula dandos dhingin
salin kampuh jingga madu
paningsêt pathola wilis
acêlana cindhe ijo


kris kinatah kuluk kanigara luhung
sumping malathi sapêlik
sawusira dandan gupuh
nulya ingirid mangarsi
Blêndhung Jagung datan adoh


lampahira andhadhap tindaknya alus
wus parêk tumungkul linggih
parèstri cingak andulu
mring Pranacitra kang sigit
anjêlanthir bagus anom


Pranacitra tumungkul sarwi mabukuh
Ni Rara Mêndut anglirik
pagut lungiding pandulu
kumênyut tyasira kalih
kaluluhan ing pandulon


amicara jroning tyas Ni Rara Mêndut
anyata têmên wong sigit
nut wêlinge têgêsaku
wong bagus nuhoni jangji
adhuh pangajapan ingong


ki tumênggung ngandika ngêndi omahmu
lan majua gonmu linggih
kang liningan gya mangayun
nêmbah lir konjêm ing siti
mêpês tumungkul mabukoh


ki tumênggung eram ing driya andulu
amicara jroning galih
bocah desa dene bagus
bobote wong desa sugih
dhasar bagus amêrabot


ki tumênggung malih angandika arum
lah sapa aranirèki
ing ngêndi wismanirèku
lan sêdyanira punapi
dènnya prapta ngarsaningong


Pranacitra manêmbah aris umatur
-  -

 ki tumênggung eram ing driya andulu
amicara jroning galih
bocah desa dene bagus
bobote wong desa sugih
dhasar bagus amêrabot



 inggih kawula jêng kyai
kang sotah mastani ulun
Pranacitra wasta mami
wismamba wastaning dhukoh


apan inggih ing Batakêncêng ranipun
marma kawula jêng kyai
angêlosod praptèng ngayun
ulun sumêdya angabdi
atadhah saliring tudoh


ing sakarsa paduka kyai tumênggung
lamun pinarêng wak mami
anggêgêbal ngawu-awu
makathik pandhudhuk têki
juru pambucaling uwoh


nadyan kinarsakna jagi juru kakus
datan lênggana kang abdi
ngling malih kyai tumênggung
sapa wong tuwanirèki
apa rôngga dêmang kenthol


lon umatur pan kawula sutanipun
gêbal dalêm rôndha dèsi
inggih dede randhanipun
rôngga dêmang myang ngabèi
randhaning nakoda pun bok


asli saking Pangangsalan dhusunipun
mah-imah angsal ing ngriki
ing Banonkêncêng karuhun
tilar maksih anèng ngriki
awasta Ki Singabarong


ki tumênggung aris pangandikanipun
sira ngawula mring mami
eman rupamu abagus
arsa ngawulèng bupati
sagawe-gawene abot


apa gêlêm sira yèn dadi gamêlku
matur sandika nglampahi
sakarsa-karsa sihipun
kawula dhatênga inggih
tan lênggana ing sapakon


iya lamun kaya mangkono sirèku
apan sun dadèkkên mangkin
lurahe punakawanku
patang puluh gêdhe cilik
kabèh kang tuwa kang anom


Pranacitra nêmbah sandika turipun
ki tumênggung 

 dhawuh maring
Capati kancanirèku
kabèh punakawan mami
padha angluraha kono


iya marang Si Pranacitra sadarum
Capati sun lih wong miji
Pranacitra gêntinipun
lurah panakawan mami
matur sandika pra wong-wong


sapa wong kang tan manut datan piturut
amasthi lamun bilai
ki tumênggung wusnya dhawuh
kondur malbèng dalêm aglis
Ni Rara Mêndut nèng gandhok


aparentah marang parèstri sadarum
mangkya cadhonganirèki
marang lurah anyar rawuh
sêga iwake kang bêcik
sandika kang sinung dhawoh


ya ta Pranacitra mundur saking ngayun
marang pagêdhongannèki
ingiring kancanirèku
tuwa anom gêdhe cilik
gumêdêr dhawoh-dhinawoh


sapa-sapa kônca kang nora piturut
mring ki lurah anyar iki
pasthi anêmahi ukum
marma ywana wani-wani
marang parentahe kenthol


Pranacitra kalangkung lêga tyasipun
punagi mring kancanèki
sinungan arta sadarum
nyanggris-nyanggris wong sawiji
rong reyal antuk wong roro


lah punika kula sung patumbasipun
bêbêd sadayanirèki
kancanya asaur manut
gih nuwun gih nuwun sami
angalêm sadaya kang wong


nora jamak bêlabane kenthol bagus
wèwèh kongsi nyanggris-nyanggris
ngungkuli pêparingipun
jêng kiyai maring mami
pan mung sajampêl wong sithok


lah wus awan iki wayahe 

 mèh bêdhug
padha anyadhonga nangsi
lurah cadhongêna iku
sêga iwake kang bêcik
sèjèkna dhewe aywa wor


payo sira Cêlèk Gobèr Jibus Cêgus
kônca cilik bae bêcik
marang pawon nyadhong sêkul
Si Jibus ingkang angirid
sigra mangkat gawa tanggok


ya ta wau warnanên Ni Rara Mêndut
nèng gandhok pipining kori
ni rara sarêng andulu
mring punakawan kang prapti
andêlidir sami nyadhong


ni bok rara anilibkên rowangipun
ngawe panakawan siji
kang ingundang mara gupuh
praptèng ngarsa dèn takoni
gus Jibus ingong têtakon


jare sira duwe lurah anyar bagus
matur o inggih sayêkti
kula kang nyadhongkên sêkul
ing panjang ulame piring
kinèn maringi kang raos


kang sêmbada dhahare wong bagus tulus
wong ambancèr anjêlanthir
bangkèk kèkèk kokok kukuk
wangking tarincing ambênthing
anjêlanèt marong jamprong


Rara Mêndut sarwi mèsêm dènnya muwus
iya sapa kang nguyahi
kajaba kang duwe iku
lurah ingkang anyar sigit
matur wus kantênan yêktos


Rara Mêndut aris pangandikanipun
Jibus ngong nyambat sirèki
ingsun kirim gantèn arum
aturna lurahirèki
ywa kongsi kawruhan ing wong


matur inggih gantèn gya tinampan gupuh
Jibus durung wruh ing wadi
angling ingsun salawasku
durung tau dèn wèwèhi
iki kang lagya 

 dumrojog


gya sinungan gantèn arum sêmprit pucuk
wus bêgjane lurah mami
Rara Mêndut mèsêm muwus
ya wong mono datan kêni
puluh-puluh bêgjaning wong


wus dèn age aturna lurahirèku
pun Jibus nulya lumaris
kalawan sarowangipun
kang nyadhong wus sarêng mijil
kabèh padha gawa tanggok


praptèng gêdhong arubung mangan akêmbul
ting kucapah gêdhe cilik
nèng èmpèr gêdhonganipun
mung Pranacitra tan bukti
sinungkên rowangnya karo


Jibus matur ki lurah kula ingutus
ring Bok Rara Mêndut Pathi
punika kang gantèn arum
katur ing paduka nênggih
Ki Pranacitra duk anon


api kagyat sintên ingkang wèwèh niku
têka gêlêm anampani
matur lah bok kajêngipun
tiyang wèwèh gantèn wangi
lothung wontên kang gumatos


gya tinampan gantèn wontên sêratipun
winaca sinukmèng galih
pèngêt punika srat ulun
Rara Mêndut ingkang brangti
katura wong bagus anom


kakang Pranacitra pagêr bumi nêngguh
dene kothaking wong mati
luwang siji wong abagus
linêbon barêng wong kalih
yèn dika asih maringong


dika prapta sun cêcadhang burat arum
mangke wanci sirêp janmi
paringa jampining wuyung
sadalu kewala enjing
andika mijil sing gêdhong


-  -

 wus dèn age aturna lurahirèku
pun Jibus nulya lumaris
kalawan sarowangipun
kang nyadhong wus sarêng mijil
kabèh padha gawa tanggok



IX. Ing Kawiragunan Wanci Sontên Sadèrèngipun Sirêp Tiyang.
Mijil
titi tamat surasaning tulis
sastra mungging conthong
Pranacitra micarèng jro tyase
yêkti tuhu tan ngendrani jangji
trus ujaring tulis
ing têgêsanipun


parikane datan angowahi
têgêsan myang conthong
wangsalane pagêr bumi dene
kothaking wong mati luwang siji
wong roro nglêboni
adhuh mirah ingsun


nadyan manira tan angoncati
ubayèng sun tanggon
dahat trêsna marang ing dhèwèke
upamèngsun mêthik puspita di
nèng têlêng jaladri
rinêksèng naga gung


datan wurung manira langèni
angalap sang sinom
datan ngeman ing pati nah anggèr
saking dening tyas sru brôngta kingkin
tan ana lyan kèksi
mung sira pujanku


Pranacitra nalanira kadi
pinuntir pinêthot
thêl kacinthung ing conthong kacanthèl
ènthèng tyasira dènnya nglanggati
kadya ge apanggih
nganti mangke dalu


karsanira Ki Pranacitrèki
wanci lingsir kulon
amêpakkên kancanira kabèh
patang puluh rèrèhanirèki
wus pêpakan sami
tan ana kang kantun


Pranacitra awacana aris
kabèh kancaningong
marma manira pêpakkên mangke
apan arsa ngong aturi 

 picis
suwawi puniki
ngrong reyal sadarum


kancanira andhêku nampani
sadaya têtakon
yatra punapa niki surupe
dene dèrèng ki lurah atampi
gêganjaran saking
jêng kyai tumênggung


Pranacitra aris anauri
yèn andika takon
arta saking karêp ingong dhewe
namung kônca sadaya puniki
manira manawi
kasisipan laku


nuju botên mêningi ing kardi
inggih masa borong
dènnya angalingi mring ngong mangke
pandangune jêng kyai mring mami
kancanya nauri
sagah saur manuk


inggih ki lurah sampun kuwatir
wus anèng wak ingong
badhe mutêr jambu benjing êmbèn
sampun tumut-tumut dika benjing
tuwin bokmanawi
botên wontênipun


yèn kadukan kula kang ngalingi
kabèh sami sagoh
wus mangkana ing wanci ngasare
kyai tumênggung mijil mring jawi
lênggah ing pandhapi
sarwi rimong kampuh


pan ingayap pra parêkan cèthi
lir ngadat tuwa nom
dhêdhaharan sumaji ngarsane
Patih Ngabèi Prawirasêkti
lan panêkar mantri
samya nèng sor jambu


tinimbalan lan patih mangarsi
gya majêng wotsinom
ki tumênggung aris andikane
sun tuturi sira Wirasêkti
ngong lèh bocah ngabdi
taruna abagus


apa durung wêruh sira patih
mas patih turnya lon
inggih dèrèng uninga warnine
amung myarsa 

 kewala ing warti
botoh angungkuli
mring botoh sadarum


Pranacitra abagus tur sugih
amêsês kêndêl toh
nèng kambêngan ing Prawiramantrèn
mênang kongsi kalih atus anggris
datan molak-malik
pênêd sawungipun


Ki Tumênggung Wiraguna angling
hèh Cênthung dèn gupoh
timbalana Si Pranacitra ge
tur sandika nulya dèn timbali
Pranacitra aglis
umarêk ing ngayun


kinèn ajajar lawan mas patih
ing ngingsêran lunggoh
Pranacitra amêpês silane
binagèkkên marang ki mas patih
andhêku turnèki
pasaja ing wuwus


cingak sagung parêkan myang cèthi
ting karintip nonton
mring wong anyar kang bagus rupane
ting barisik samya mancêr liring
berag ambêsusi
supaya kadulu


ki tumênggung myat Pranacitrèki
sih ing tyas gumolong
dènnya bagus jêtmika solahe
pasêmone ruruh amriyayi
arsa dèn bakali
kapriyayènipun


lawan arsa dipun tarimani
santana kinaot
ingkang pantês lan Pranacitrane
saking rêsêpira aningali
ciptanirèng galih
yun ingambil sunu


ki tumênggung angandika aris
mring Pranacitra lon
sira iku dadi botoh gêdhe
apa tau ngadêgi pribadi
wruh tantinging tandhing
kang bakal sor unggul


lawan apa nyata sira wingi
mênang ngadu jago
nèng kalangan 

 ing Kawiramantrèn
kabar mênang toh rongatus anggris
jago têka ngêndi
ingkang mênang iku


Pranacitra nêmbah matur aris
pan inggih sayêktos
amba mênang nèng Kawiramantrèn
nanging kathah ingkang sami nêmpil
kula apan naming
satus pitu likur


pan kawula saèstu pan lagi
têmbe ngabên jago
tan uninga sawung won pênêde
inggih namung sapisan puniki
sawung duk sih alit
sinambêr ing wolung


kula kêkuthuk langkung anjanmi
lami-lami dados
lurik sanalancur mubal putèh
buntut jamprong mèpèt lir ginapit
pra botoh ngrêmêni
sami kinèn ngingu


kawula abên pagriyan asring
amênang kemawon
nuntên kawula lurugkên age
mring kambêngan ing Prawiramantrin
ing bêgja narêngi
mênang sawung ulun


kagalih yèn kawula puniki
kawastanan botoh
datan rêmên inggih sayêktose
amung gêgêmbyakkan ngabên tandhing
kalawan rarywalit
geredan tohipun


ki tumênggung gumujêng ngling aris
dudu gêmbyak guyon
gêmbyak domba rongatus tohane
apan dudu gêgeredan pitik
pan anggèrèd gigir
nak rayat tinukup


Pranacitra nêmbah matur aris
tur kawula yêktos
anggèn kula mênang botohane
saking dening kawula kapengin
srawungan priyayi
sami ngabên sawung


ki tumênggung mèsêm ngandika 

 ris
nging sajroning batos
ngalêmbana mring Pranacitrane
mulat kabagusanira tuwin
prakati patitis
pitêmbunganipun


agêng gêgantunganira kang sih
jêng kyai gumolong
anging maksih sinimpênan bae
eman Pranacitra yèn tan dadi
abdi dalêm mantri
pasêmone mungguh


nanging Pranacitra jroning ati
kang tansah kadulon
tan lyan namung Rara Mêndut bae
ingkang muntêl anèng kulung ati
palikêt kumanthil
amêjêg jêjantung


aturira tan inangan kardi
ananggapi runtoh
kuwur-kuwur katawuran tyase
ketang kang angsung mengkolan sêmprit
kasêmprot ing liring
wingine nèng warung


datan wurung ciptanya nglabuhi
parikan nèng conthong
tuwin ingkang mungging têgêsane
kadhêdhêr nèng kulunging kang ati
netya anyumuki
wênês wilis sêmu


amardapa sênêning akingkin
anglonging pasêmon
ki tumênggung aris andikane
ya wong mono tan kêna dinalih
kaya ta sirèki
mas patih lawasmu


ngabotohan apa wus nglakoni
wani toh samono
matur dèrèng ya mulane kuwe
tur ta botohamu angluwihi
durung anglakoni
toh kongsi rongatus


ki mas patih nêmbah matur aris
inggih dèrèng ngantos
satus kemawon pan dèrèng nate
sêtun sèkêt pêng-pêngan manawi
angsal mênang tandhing
sawung kang wus wudhu


ki tumênggung 

 angandika aris
payo jajal jago
tur sandika gya ngambil sawunge
panakawan gupuh angladèni
ana ingkang ngambil
kopoh korok banyu


bandhung patang kêmbaran nèng ngarsi
dènnya ngrapkên jago
para lurah kang banyu sawunge
Pranacitra tan wèngwèng ningali
jatmika tan apti
mulat jago tarung


pratôndha yèn budinira tani
yêkti datan goroh
lamun dudu botoh sayêktine
ki tumênggung tyasira saya sih
mring Pranacitrèki
dènnya tyas rahayu


ingkang jajal sawung kinèn uwis
apan mung sabanyon
ki tumênggung amaringi age
dhêdhaharan mring Pranacitrèki
lorodan nêm piring
kang pinaring gupuh


nêmbah majêng anampani piring
nityasa pandulon
ki tumênggung mèsêm suka tyase
mulat sarira rurus aramping
pamulunya kuning
tuhu yèn abagus


lungiding imba idêp tumênggi
netra liyêp tinon
lindri tungtung wadon pamulune
wênês suluhing wadana manis
lathi mêngas-mêngis
thi-athi angudhup


anglêmpung karas wangunirèki
tan ana winaon
ki tumênggung micarèng driyane
tan jamak baguse rare iki
nging kakirên thithik
kaliwat rumucuh


ki tumênggung juwêding pangliring
mring Pranacitra non
kadya maring kênya di ciptane
saking dahat sihira jro galih
kalêthêke kadi
arsa kinalêthuk


ya ta

wanci surywa tunggang wukir
jêng kyai ngling alon
Pranacitra nènga kono bae
jagongana kalawan mas patih
iki wus mahêrib
manira yun wêktu


kang liningan sandika turnèki
samya nêmbah karo
ki tumênggung nulya kondur age
Pranacitra kalawan mas patih
munggah ing pandhapi
ingkang ngadhêp mundur


kantun lurah sajajarirèki
ingkang sami caos
wus antara ing bakda ngisane
ki tumênggung pan amundhut bukti
parèstri ngladèni
myang Ni Rara Mêndut


ki tumênggung dhahar lan kang rayi
ni ajêng ngling alon
Mêndut dèn kaparèng ngarsa kene
apan sira wus kaparingan sih
marang jêng kiyai
ngrèh èstri sadarum


dèn abêcik sira angladèni
mring jêng kyai mangko
pan wis bêgjanira sira nikèn
aywa ewuh rikuh marang mami
sira dèn bakali
ajênêng mas ayu


dèn narima badanira mangkin
pan pinundhut bojo
pira-pira sira sabobote
dèn abangêt sukurirèng Widi
nugraha sayêkti
alaki tumênggung


Rara Mêndut andhêku turnya ris
ngenaki kemawon
ing batine seje panyiptane
tan ana lyan paraning wiyadi
mung Pranacitrèki
kang kaciptèng kalbu


aywa kongsi kawêngku liyaning
ngamungna sawiyos
kenthol bagus Pranacitra bae
ingkang dadya têlênging wiyadi
tumancêp ing ati
muntêl ing jêjantung


ciptèng driya kadya ge apanggih 

 
mring kang karya lamong
ki tumênggung aris andikane
mring kang garwa sainggane nyai
Si Mêndut kon bukti
dimèn ngong pikantuk


gupuh nyai ajêng ngacarani
hèh Mêndut dèn gupoh
dimarene sandhing aku kene
sira kinarsakkên kêmbul bukti
lah wisuha aglis
lho iki ambêngmu


matur nuwun ginêndêng mangarsi
gya majêng wotsinom
pan tinarik parêk dhêdhêngkule
nyai ajêng langkung rahabnèki
wis payo abukti
mas ayu lan ingsun


ki tumênggung mèsêm aningali
mring garwane karo
dhasar Ni Rara Mêndut sasore
abusana sarwa di linuwih
sinjang gringsing ringgit
kêmbên jingga madu


gêlung sèntêg lêlungsèn tinitih
ing sêkar argulo
sêngkang bapang kinatipa ing hèr
apanunggul agêng intên bumi
wida jênar amrik
gêbêgan sumunu


netra jait sinawang alindri
tuhu yèn kinaot
angungkuli para dyahe kabèh
datan ana ingkang angiribi
mung pantês anyèthi
mring Ni Rara Mêndut


ki tumênggung datan pijêr bukti
malongok anjomblong
dènnya miyat ni rara warnane
kang liniring tan pati nanduki
mung ewa ing batin
marang ki tumênggung


Ni Rara Mêndut dènira bukti
acicik tan dhokoh
nyai ajêng anyêblèk wêntise
bok sing nêmên gonira abukti
nikèn matur sarwi
mèsêm marikêlu


jêng kiyai pangêpêlirèki
nutul 

 sambêl lethok
dènnya muluk kaliru janggute
sambêl gubras nèng janggut dèn sapi
wrata marang pipi
kêpêl jur ngaluwur


sakarine puluk wus dèn bukti
parèstri kang anon
ngampêt guyu tumungkul ajrihe
Rara Mêndut mèsêm aningali
ing batin moyoki
puluk susar-susur


ki tumênggung mèsêm animbangi
èsême sinênggoh
tunggal sire ing batin ciptane
tan wruh lamun luput ing pandalih
nanging jêng kiyai
sih mathêm ing kalbu


wus antara dènira abukti
gya sami têturoh
cinarikan ambêng rampadane
ki tumênggung angandika aris
mring parêkannèki
Si Pranacitrèku


paringana lawan ki mas patih
lêlolorodan ingong
kang liningan sandika ature
wus rinakit pinaringkên nuli
wus tinampan kalih
aturira nuhun


ya ta wontên panêkarnya mantri
prapta samya lunggoh
priyayi nêm ingacaran age
mopo pinêksa samya abukti
jêng kyai gya mijil
sukèng tyas andulu


mring kancanira mantri kang prapti
angandika alon
sapa kônca ingkang têka kuwe
matur nun kula pun Wôngsagati
lawan pun Ngabèi
Jayawiranèku


lan Ngabèi Simbarjaya tuwin
pun Ngabèi Bobos
lawan Ngabèi Wiratmakane
kanêm pun Ngabèi Brajapati
sadaya pan sami
sowan ki tumênggung


gupuh ngandika marang ing cèthi
sapa

bocah wadon
mundhuta sêga sarampadane
lawan waragang ya dhahar mami
sadhasarirèki
bumbung mas sinêlut


lan mundhuta palênggahan mami
tan dangu sumaos
ki tumênggung nulya lênggah age
angandika mring kancanya mantri
lah wus kono sami
amangana kêmbul


ki tumênggung ngunjuk ananduki
sadhasar rumêngkoh
sabên kadhatêngan panêkare
tinamu-tamu nadyan wong siji
anginum myang bukti
gêng alit kinêmbul


dènnya karsa amèt tyasing alit
tan ana kinaot
kabèh kinawruhan sakarsane
marma kancanira para mantri
sadaya jrih asih
ambêk sabiyantu


dènnya mikul karyaning nagari
rumêksèng karaton
samya golong gumulung ciptane
angèstokkên ing parentah sami
tan cêngil-cinêngil
nadyan gêcul kumpul


dènnya ngunjuk antuk tigang larih
Pranacitra gupoh
aris matur ywan parêng karsane
amba nyuwun aso ing panglarih
tan tahan mring awis
rèh têmbe anginum


ki tumênggung mèsêm ngandika ris
ywa sumêlang mangko
dimèn pundhuh lan kônca mantri kèh
inggih langkung anuwun jêng kyai
sih tuwan kapundhi
ing mastaka ulun


gya mas patih lan panêkar mantri
samya nambrama lon
lah suwawi adhi pasihane
sumôngga nak pasihanirèki
jêng kyai samangkin
ngong belani nginum


warna-warna ucaping pra mantri
barkating 

 kawuron
apan samya ngalêmbana kabèh
anyar katon abdine jêng kyai
sapa sintên nênggih
kang sinambat ing rum


apan kula pun Pranacitrèki
samya barêng dongong
mèsêm angling e kiye jawane
Pranacitra kang komuk jêlanthir
tan linyok ing warti
nyata bagus lugu


punapa andika sampun krami
inggih dèrèng ingong
adhuh nadyan ta sampuna mangke
mêksih ajêng mêndhêt mantu mami
suwawi inggih dhi
o inggih saèstu


ki tumênggung mèsêm ngandika ris
sapa wonge anon
mring Si Pranacitra pasthi bae
arsa mèt mantu myang ipe yêkti
samya matur inggih
lêrês ki tumênggung


dungkap sakawan dhasar kang larih
sami nambrama lon
wawi bagus Pranacitra larèh
ngling kawula andika alimi
kula tan kuwawi
barkat tiyang dhusun


kula andhèrèk amung wedang tih
lan sambèn anggadho
kang liningan asuka guyune
e lah pintêr kenthol bagus iki
dhuh ngong kang nalangi
sumôngga kyai gung


gya linarih kalih dhasar alit
wuwuse angoko
lah payo ki lurah larih manèh
kaya wragang ingumbe dhêdhêmit
tan na banènèki
lir munggèng wana gung


ki tumênggung mèsêm ngandika ris
ya bênêr sirèngko
gya nimbali niyaga lan runggèng
gupuh kang liningan gya miranti
gamêlan lan ringgit
kang wasta pun Ganggu


lan pun Malathi samya mangarsi
kalihe yu anom


lajêng mapan marang gyan adate
niyaga gya dhinawuhan wiwit
sandika anuli
munya ladrang Mangu


gêndhing ririh sarwi dèn gêndhèngi
jawilan kang naboh
kang rada sru pan amung rêbabe
kalih gambang katrinira suling
ricike kur jawil
ngalêp nganyut-anyut


ambiyantu panabuhirèki
padha krasa alon
bonang pinjal lawan panêruse
dêmung nibani bonang ngêracik
tarung panêrusing
imbalan gong andul


gambang amêcalang wilêtnèki
angglêbêg tan kagol
rangkêp rikatan caruk anggrandhèl
suling ngêlong lagu amegoni
asri angêdhasih
pangêlikanipun


gêndèr anyalupak gumarining
senggolan gumolong
kapinjalan akathah cengkoke
calêmpungnya sêsêndhalan ngrinding
kêndhang amberagi
rarasiblon bêsus


rêbab ngangkang tutupane mathis
nyamlêng tan balero
amèt raras ajêg wiwitane
rêngating kawat têtêring miwil
kosokan lêstari
lômba muput alus


gêndhènging runggèng andudut ati
têlon apêpunton
rêbab suling lawan panggêndhènge
swara mêrit mêthit anjalirit
lir suling wrat sari
nuntung manis arum


berag wiraga kang para mantri
ngigêl sarwi lunggoh
myarsa gêndhèng ilang rêringane
ketang trêsnanira mring jêng kyai
mijil tyasirèki
kaantêpanipun


datan mèngèng lair batinnèki
wutah tyase kasok
marang kangjêng kyai

tumênggunge
dhuh ki lurah lamun ana kardi
ayahaning aji
ananggulang mungsuh


suka binijiga awak mami
tanggorna ing mungsoh
eman nganggur Brajawôngsa kiye
kayangapa rasane upami
mati anglakoni
ayahaning ratu


wus timbange mukti lawan mati
wis gantungan ingong
ala mati bubukên sun kiye
pan sadaya samya adol kardi
sukèng tyas jêng kyai
gumujêng angguguk


amuwuhi kamuktènirèki
yèn ana wong sagoh
wani mring ayahan dalêm bote
nulya ginanjar sabuk kulambi
wus ambêke kyai
sih mring kancanipun


kabèh tan ana ingkang cinêngil
gêng alit rinêngkoh
yèn ana kang cêngilan kancane
tinuturan sakalihirèki
mari-mari yèn wis
rukun atut runtut


pinurih ywa na kang bèncèng pikir
ing lair myang batos
amrih guyuba kabèh tekade
dadya ènthèng pamikuling kardi
pinè tyasirèki
sadaya rinêngkuh


nulya sami linarihan malih
lho iki sih ingong
inggih nuwun kiyai paringe
anampani sarwi bêksa linggih
enak têmên iki
gêndhing Arum-arum


nulya ginêmbong awanti-wanti
wong pitu ngêlosod
anèng ênggon asangêt êndême
nulya samya kinèn bêkta mulih
kulanya jêng kyai
kang ambayang mêtu


ambêng nulya cinarikan aglis
sinungkên pra wong-wong 

 
ki tumênggung alon andikane
Pranacitra pa mêndêmsirèki
nginum waragang grit
kang liningan matur


inggih radi karaos sakêdhik
amumêt kang panon
ki tumênggung mèsêm lon dêlinge
ya turokna nèng gêdhongirèki
nêmbah kang sinung ngling
inggih sêlotipun


ki tumênggung ngandika ngong iki
ya rada kêraos
tur tan pati animbangi ngombe
kur ngêmpyangi marang kônca mantri
nadyan thithik-thithik
nandhêg dadya wuru


gya ngandika aris marang cèthi
sapa bocah wadon
amundhuta kalasa bantale
paringêna Si Pranacitrèki
nulya jêng kiyai
kondur mring dalêm gung


tan anjujug pasareyannèki
laju maring gandhok
gyaning Rara Mêndut ing karsane
prapta sarwi dhodhog kori ririh
kagyat duk miyarsi
sira Rara Mêndut


mojar sapa ingkang minta kori
nauri Dut ingong
jaluk lawang Dut sadhela bae
manira yun têmu lan sirèki
ni rara nauri
dhuh kyai tumênggung


iya aku Dut kang jaluk kori
mring sira yun panggoh
matur sampun mriki tanpa gawe
kula sawêg ewêd mapag sasi
benjing yèn wus mari
kawula umatur


pira lawase adatirèki
kang uwis kalakon
inggih tigang ruwah ing lamine
he he têka lawase tan sipi
ni rara turnya ris
sampun adatipun


botên kenging yèn dèrèng wus suci
tur kula sayêktos


nganti tan nganti tigang ruwahe
ya wis sokur kalamun kadyèki
sarwi wangsul maring
pasareyanipun


nimbali dyah kinèn ngisik-isik
sarwi mujung kampoh
ki tumênggung apan lajêng sare
ya ta Pranacitra kang winarni
sangsaya wiyadi
kadya mas tumimbul


kang putra pamitirèki
wus linilan ing bokira
nulya mangkat lan rowange
Blêndhung Jagung kinèn gawa
arta lawan busana
sigra lajêng lampahipun
ing marga datan winarna

gantya kang winuwus malih
Rara Mêndut Wiragunan
nèng gandhok wetan ênggone
sinung paturon priyôngga
pinggir parêk ing lawang
trêtip pagêdhonganipun
tan wor lan pra sêlir kathah

sadhatêngira duk wingi
tan kongsi ngaturkên wadal
ingkang sadasa reyale
sadalu tan antuk nendra
tan ana lyan kacipta
mung botoh jago kang bagus
aran kenthol Pranacitra

kalangkung brangtanirèki
ni rara mring Pranacitra
sadhatêngira mêmande
sawusira abêbeja
marang ing kancanira
gya munggah mring tilamipun
kinancingan korinira

amujung kampuhirèki
bêntayangan solahira
rongèh anèng jro paturon
kasabêt asmaranaya
tyas ura ngayawara
uga tangi uga lungguh
amicara calumikan

lir kêna guna wiranti
ketang kang tuku têgêsan
di salawe reyal canthèl
kenthol bagus Pranacitra
ing Batakêncêng desa
anake rôndha kang komuk
asugih rajabarana

Rara Mêndut angling ririh
adhuh kakang Pranacitra
jaka kang jêlanthir bancèr
apa madhani tyasingwang
anandhang lara brôngta
pan ingsun wus asung pemut
mring dhèwèke nèng têgêsan

kalong alit môngsa puring
gitike sata tarungan
tan nglawani karêp ingong
gudhe pandhak ngara-ara
pangajap sêpta nala
apa nora duwe kêsdu
si jênat mring raganingwang

sun têtêdha siyang latri
kakang bagus Pranacitra
anêkanana marene
bisaa ngalap maringwang
anggawa lunga rangkat
kang adoh mana ngalangut
wong loro arêruntungan

lamun andika tan prapti
marang ing kawiragunan
maranga kambêngan bae
mampira mring dhasar ingwang
ududa rokok dawa
sun bondhèti wong abagus
môngsa sun wèhana lunga

marma manira tan apti
sinêlir Ki Wiraguna
wong wus gêrang ompong geyong
yêkti ingsun gawe apa
agigu gila mulat
ngong pilalah praptèng lampus
tan sudi kinarêpêna

mangkana ciptaning galih
uga turon uga lênggah
agorèh tambuh polahe
dhat pikir sajroning nala
angunandikèng driya
bokya ngong ngenaki kalbu
mring Tumênggung Wiraguna

yèn kêlakon wong asigit
nurut ujaring têgêsan
salire basaku kabèh
pasthi yèn anuli prapta
suwitèng tumênggungan
tyas ngong tan ewuh tan rikuh
amitra tunggal bêndara

wus kêncêng pikire sandi
sarêng enjing ni bok rara
marak nyai tumênggunge
ngaturkên arta busana
kathah sal-angsalira
reyale kewala satus
liya pangajining sinjang

nyai ajêng ngandika ris
wingi sore Mêndut sira
de nora marak marene
umatur kawula sayah
ngladosi tiyang tumbas
sadhatêng kula pan laju
sadalu tilêm kewala

sumêdya umarêk enjing
angaturakên kang wadal
ingkang sadasa reyale
punika pan satus reyal
pintên kèndêl kawula
katura kyai tumênggung
nyai agêng ris wacana

ya mêngko sira sun irid
ngong aturkên aturira
sun duga tan ngarsakake
marang olèhira reyal
nadyan akèh kêdhika
luwar tansah sira Mêndut
yèn tan kosandikanana

pinundhut kinarya sêlir
nêmu lara apa sira
pituhunên ujar ingong
Ni Rara Mêndut turira
tumungkul namudana
amba dèrèng sagêd matur
pintên banggi mangkenira

nyai ajêng angling aris
sun tuturi Mêndut sira
yèn matur marang wong gêdhe
aywana nanggung turira
dêksura tan prayoga
bok rara micarèng kalbu
bêcik ngong gawe jalaran

dimèn ora ngêtarani
gon ingsun adarbe karsa
mring bagus Pranacitrane
ngong matur sandi bengesan
lamis lêmêsing basa
wasana aris umatur
nyai ajêng tur kawula

inggih sandika wak mami
pan ulam mungging rampadan
sakarsa kewala dados
nyi ajêng suka tyasira
angling ya sokur sira
anurut pitutur ingsun
payo marêk maring ngarsa

anulya kerid jêng nyai
wus prapta ing ngarsanira
Jêng Kyai Wiragunane
ing paningrat paringgitan
kang garwa matur nêmbah
punika pun Rara Mêndut
ngaturakên wadalira

ing sadintên sadasanggris
pan punika satus reyal
kaetang pintên kèndêle
jêng kyai megos lênggahnya
mènjêp nyingkur kang garwa
ngandika sarwi ambêkuh
ih êmoh tak gawe apa

nora butuh ingsun iki
tumênggung masa kuranga
duwe pirang-pirang mono
têka dhewe tan ngupaya
barkah dalêm maringwang
mèt barkahe wong bêbruwun
yêkti tan sudi manira

balikan Si Mêndut iki
dhangkal wangkale kang kiyal
yèn misih kaya sabêne
aran iku wong boyongan
pan wis dadi kak ingwang
rêraine si mênjêrut
dadak anampik maringwang

kalamun mangkono nyai
sun undhakkên wadalira
satus reyal sadinane
wus ya mara iya mara
wêtokna satus reyal
rasakna nampik tumênggung
bisa tan bisa wêtokna

yèn tulus nampik mring mami
milalu anyôngga wadal
satus reyal sadinane
jaluk lara apa sira
kalamun ora bisa
dadi sêsasine iku
mêtu têlung èwu reyal

lah iku lagi sêsasi
sêtaune pira mara
itungên dhewe ing kono
wong ora kêna dèn eman
Jêng Kyai Wiraguna
sarwi ngliring Rara Mêndut
kêcap ngawêt têbah jaja

ih hêm ya talah Si Pathi
lamun tan kêna dèn eman
priye bae priye bae
iba-ibae ya talah
sididhuh adubilah
wewe setan ra jin biyung
dene têka tan kayaa

nyi ajêng mèsêm turnya ris
punika abdi paduka
pun Mêndut tyasipun mangke
naoskên sumanggèng karsa
kumambang ing wisesa
sampun lêga manahipun
miturut karsa paduka

Tumênggung Wiragunèki
kagyat mèsêm angandika
lho apa nyata mêngkono
ni ajêng matur sumôngga
kadangua pribadya
apan wontên tiyangipun
ki tumênggung langkung suka

mèsêm kacêmut ngling aris
iya Ndut kowe wus lêga
atimu nora aile
Ni Rara Mêndut turira
inggih dhatêng sumôngga
ing karsa kyai tumênggung
kawula datan lênggana

jrih kawula tiyang alit
ing panjênêngan sampeyan
punapa sakarsa dados
amundhut ing pêjah gêsang
pan sarwi ingèsêman
èsême sêmu gumuyu
aberag Ki Wiraguna

mathènthèng dènira linggih
kacêmut cès ilêrira
dubang dalèwèr janggute
dèn usap saya warata
sarwi mèsêm ngandika
ting kalêpyur idunipun
lir kaul panggrècèkira

langkung wiraganirèki
sarya ngling sokur Dut sira
lah iya Ndut mêngko sore
manira Ndut mring gyanira
Dut sira cêcadhanga
sing mlok-mêlok ya Ndut ya Ndut
Ni Rara Mêndut turira

inggih sandika jêng kyai
nging kawula nyuwun inah
sawêg mapag tanggal mangke
ki tumênggung kagyat mojar
he lagi kèl Dut sira
wong kèl mono sabênipun
pira adate laminya

ni rara umatur aris
adatipun tigang Ruwah
he dene lawas êkèle
ya wis Dut wêdhak pupura
rina wêngi Dut sira
adi-adinên warnamu
lah nyai pêparingana

unggyan patilaman bêcik
myang busana kang sarwendah
tuwin gawaning pangantèn
aywa kongsi kêkurangan
eca dènnya ngandika
kasaru kang dudukwuluh
kenthol ing Batakêncêngan

ya ta wau Pranacitra lampahipun
ing kawiragunan prapti
anjujug ing regol ngayun
kadyat ingkang tungguk kêmit
ambagèkkên sarwi takon

Pranacitra angling wisma kula dhusun
ing Batakêncêng pan mami
yèn wontên sudi anguwuh
Pranacitra wasta mami
wondene ing sêdyaningong

arsa ngabdi marang jêng kyai tumênggung
ing sakarsa anglampahi
wangsul andika puniku
dadya priyayi punapi
sumaur ingkang tinakon

inggih kula lurah panakawan sêpuh
Sêcapati wasta mami
Ki Pranacitra amuwus
yèn parêng kula marsudi
gih katuripun kemawon

mring bêndara kangjêng kiyai tumênggung
katampèn lan botênnèki
apan inggih bêgjanipun
dawêg yatra kawan anggris
kadamêl patumbas dodot

kula dika aturakên Ki Tumênggung
Sêcapati anampani
sarwi ngunandikèng kalbu
bêlaba têmên wong iki
mojar sampun walangatos

dika lênggah kula umarêk ing ngayun
Ki Pranacitra naguhi
Sêcapati gya mangayun
andhadhap wus praptèng ngarsi
kagyat ki tumênggung anon

Sêcapati nêmbah aris aturipun
kawula ngaturi uning
wontên gêbal dalêm dhusun
ing Batakêncêng mariki
Pranacitra wastaningong

arsa angawula paduka pukulun
samangke wontên ing jawi
ki tumênggung ngandika rum
apa bêcik warnanèki
matur inggih barus anom

yèn mangkono timbalana marang ngayun
Sêcapati sigra mijil
panggih lan Pranacitrèku
mojar dika dèn timbali
marang ki tumênggung gupoh

Pranacitra sukèng tyas aris umatur
inggih kula dandos dhingin
salin kampuh jingga madu
paningsêt pathola wilis
acêlana cindhe ijo

kris kinatah kuluk kanigara luhung
sumping malathi sapêlik
sawusira dandan gupuh
nulya ingirid mangarsi
Blêndhung Jagung datan adoh

lampahira andhadhap tindaknya alus
wus parêk tumungkul linggih
parèstri cingak andulu
mring Pranacitra kang sigit
anjêlanthir bagus anom

Pranacitra tumungkul sarwi mabukuh
Ni Rara Mêndut anglirik
pagut lungiding pandulu
kumênyut tyasira kalih
kaluluhan ing pandulon

amicara jroning tyas Ni Rara Mêndut
anyata têmên wong sigit
nut wêlinge têgêsaku
wong bagus nuhoni jangji
adhuh pangajapan ingong

ki tumênggung ngandika ngêndi omahmu
lan majua gonmu linggih
kang liningan gya mangayun
nêmbah lir konjêm ing siti
mêpês tumungkul mabukoh

ki tumênggung eram ing driya andulu
amicara jroning galih
bocah desa dene bagus
bobote wong desa sugih
dhasar bagus amêrabot

ki tumênggung malih angandika arum
lah sapa aranirèki
ing ngêndi wismanirèku
lan sêdyanira punapi
dènnya prapta ngarsaningong

Pranacitra manêmbah aris umaturki tumênggung eram ing driya andulu
amicara jroning galih
bocah desa dene bagus
bobote wong desa sugih
dhasar bagus amêrabot

inggih kawula jêng kyai
kang sotah mastani ulun
Pranacitra wasta mami
wismamba wastaning dhukoh

apan inggih ing Batakêncêng ranipun
marma kawula jêng kyai
angêlosod praptèng ngayun
ulun sumêdya angabdi
atadhah saliring tudoh

ing sakarsa paduka kyai tumênggung
lamun pinarêng wak mami
anggêgêbal ngawu-awu
makathik pandhudhuk têki
juru pambucaling uwoh

nadyan kinarsakna jagi juru kakus
datan lênggana kang abdi
ngling malih kyai tumênggung
sapa wong tuwanirèki
apa rôngga dêmang kenthol

lon umatur pan kawula sutanipun
gêbal dalêm rôndha dèsi
inggih dede randhanipun
rôngga dêmang myang ngabèi
randhaning nakoda pun bok

asli saking Pangangsalan dhusunipun
mah-imah angsal ing ngriki
ing Banonkêncêng karuhun
tilar maksih anèng ngriki
awasta Ki Singabarong

ki tumênggung aris pangandikanipun
sira ngawula mring mami
eman rupamu abagus
arsa ngawulèng bupati
sagawe-gawene abot

apa gêlêm sira yèn dadi gamêlku
matur sandika nglampahi
sakarsa-karsa sihipun
kawula dhatênga inggih
tan lênggana ing sapakon

iya lamun kaya mangkono sirèku
apan sun dadèkkên mangkin
lurahe punakawanku
patang puluh gêdhe cilik
kabèh kang tuwa kang anom

Pranacitra nêmbah sandika turipun
ki tumênggung dhawuh maring
Capati kancanirèku
kabèh punakawan mami
padha angluraha kono

iya marang Si Pranacitra sadarum
Capati sun lih wong miji
Pranacitra gêntinipun
lurah panakawan mami
matur sandika pra wong-wong

sapa wong kang tan manut datan piturut
amasthi lamun bilai
ki tumênggung wusnya dhawuh
kondur malbèng dalêm aglis
Ni Rara Mêndut nèng gandhok

aparentah marang parèstri sadarum
mangkya cadhonganirèki
marang lurah anyar rawuh
sêga iwake kang bêcik
sandika kang sinung dhawoh

ya ta Pranacitra mundur saking ngayun
marang pagêdhongannèki
ingiring kancanirèku
tuwa anom gêdhe cilik
gumêdêr dhawoh-dhinawoh

sapa-sapa kônca kang nora piturut
mring ki lurah anyar iki
pasthi anêmahi ukum
marma ywana wani-wani
marang parentahe kenthol

Pranacitra kalangkung lêga tyasipun
punagi mring kancanèki
sinungan arta sadarum
nyanggris-nyanggris wong sawiji
rong reyal antuk wong roro

lah punika kula sung patumbasipun
bêbêd sadayanirèki
kancanya asaur manut
gih nuwun gih nuwun sami
angalêm sadaya kang wong

nora jamak bêlabane kenthol bagus
wèwèh kongsi nyanggris-nyanggris
ngungkuli pêparingipun
jêng kiyai maring mami
pan mung sajampêl wong sithok

lah wus awan iki wayahe mèh bêdhug
padha anyadhonga nangsi
lurah cadhongêna iku
sêga iwake kang bêcik
sèjèkna dhewe aywa wor

payo sira Cêlèk Gobèr Jibus Cêgus
kônca cilik bae bêcik
marang pawon nyadhong sêkul
Si Jibus ingkang angirid
sigra mangkat gawa tanggok

ya ta wau warnanên Ni Rara Mêndut
nèng gandhok pipining kori
ni rara sarêng andulu
mring punakawan kang prapti
andêlidir sami nyadhong

ni bok rara anilibkên rowangipun
ngawe panakawan siji
kang ingundang mara gupuh
praptèng ngarsa dèn takoni
gus Jibus ingong têtakon

jare sira duwe lurah anyar bagus
matur o inggih sayêkti
kula kang nyadhongkên sêkul
ing panjang ulame piring
kinèn maringi kang raos

kang sêmbada dhahare wong bagus tulus
wong ambancèr anjêlanthir
bangkèk kèkèk kokok kukuk
wangking tarincing ambênthing
anjêlanèt marong jamprong

Rara Mêndut sarwi mèsêm dènnya muwus
iya sapa kang nguyahi
kajaba kang duwe iku
lurah ingkang anyar sigit
matur wus kantênan yêktos

Rara Mêndut aris pangandikanipun
Jibus ngong nyambat sirèki
ingsun kirim gantèn arum
aturna lurahirèki
ywa kongsi kawruhan ing wong

matur inggih gantèn gya tinampan gupuh
Jibus durung wruh ing wadi
angling ingsun salawasku
durung tau dèn wèwèhi
iki kang lagya dumrojog

gya sinungan gantèn arum sêmprit pucuk
wus bêgjane lurah mami
Rara Mêndut mèsêm muwus
ya wong mono datan kêni
puluh-puluh bêgjaning wong

wus dèn age aturna lurahirèku
pun Jibus nulya lumaris
kalawan sarowangipun
kang nyadhong wus sarêng mijil
kabèh padha gawa tanggok

praptèng gêdhong arubung mangan akêmbul
ting kucapah gêdhe cilik
nèng èmpèr gêdhonganipun
mung Pranacitra tan bukti
sinungkên rowangnya karo

Jibus matur ki lurah kula ingutus
ring Bok Rara Mêndut Pathi
punika kang gantèn arum
katur ing paduka nênggih
Ki Pranacitra duk anon

api kagyat sintên ingkang wèwèh niku
têka gêlêm anampani
matur lah bok kajêngipun
tiyang wèwèh gantèn wangi
lothung wontên kang gumatos

gya tinampan gantèn wontên sêratipun
winaca sinukmèng galih
pèngêt punika srat ulun
Rara Mêndut ingkang brangti
katura wong bagus anom

kakang Pranacitra pagêr bumi nêngguh
dene kothaking wong mati
luwang siji wong abagus
linêbon barêng wong kalih
yèn dika asih maringong

dika prapta sun cêcadhang burat arum
mangke wanci sirêp janmi
paringa jampining wuyung
sadalu kewala enjing
andika mijil sing gêdhong

wus dèn age aturna lurahirèku
pun Jibus nulya lumaris
kalawan sarowangipun
kang nyadhong wus sarêng mijil
kabèh padha gawa tanggok

titi tamat surasaning tulis
sastra mungging conthong
Pranacitra micarèng jro tyase
yêkti tuhu tan ngendrani jangji
trus ujaring tulis
ing têgêsanipun

parikane datan angowahi
têgêsan myang conthong
wangsalane pagêr bumi dene
kothaking wong mati luwang siji
wong roro nglêboni
adhuh mirah ingsun

nadyan manira tan angoncati
ubayèng sun tanggon
dahat trêsna marang ing dhèwèke
upamèngsun mêthik puspita di
nèng têlêng jaladri
rinêksèng naga gung

datan wurung manira langèni
angalap sang sinom
datan ngeman ing pati nah anggèr
saking dening tyas sru brôngta kingkin
tan ana lyan kèksi
mung sira pujanku

Pranacitra nalanira kadi
pinuntir pinêthot
thêl kacinthung ing conthong kacanthèl
ènthèng tyasira dènnya nglanggati
kadya ge apanggih
nganti mangke dalu

karsanira Ki Pranacitrèki
wanci lingsir kulon
amêpakkên kancanira kabèh
patang puluh rèrèhanirèki
wus pêpakan sami
tan ana kang kantun

Pranacitra awacana aris
kabèh kancaningong
marma manira pêpakkên mangke
apan arsa ngong aturi picis
suwawi puniki
ngrong reyal sadarum

kancanira andhêku nampani
sadaya têtakon
yatra punapa niki surupe
dene dèrèng ki lurah atampi
gêganjaran saking
jêng kyai tumênggung

Pranacitra aris anauri
yèn andika takon
arta saking karêp ingong dhewe
namung kônca sadaya puniki
manira manawi
kasisipan laku

nuju botên mêningi ing kardi
inggih masa borong
dènnya angalingi mring ngong mangke
pandangune jêng kyai mring mami
kancanya nauri
sagah saur manuk

inggih ki lurah sampun kuwatir
wus anèng wak ingong
badhe mutêr jambu benjing êmbèn
sampun tumut-tumut dika benjing
tuwin bokmanawi
botên wontênipun

yèn kadukan kula kang ngalingi
kabèh sami sagoh
wus mangkana ing wanci ngasare
kyai tumênggung mijil mring jawi
lênggah ing pandhapi
sarwi rimong kampuh

pan ingayap pra parêkan cèthi
lir ngadat tuwa nom
dhêdhaharan sumaji ngarsane
Patih Ngabèi Prawirasêkti
lan panêkar mantri
samya nèng sor jambu

tinimbalan lan patih mangarsi
gya majêng wotsinom
ki tumênggung aris andikane
sun tuturi sira Wirasêkti
ngong lèh bocah ngabdi
taruna abagus

apa durung wêruh sira patih
mas patih turnya lon
inggih dèrèng uninga warnine
amung myarsa kewala ing warti
botoh angungkuli
mring botoh sadarum

Pranacitra abagus tur sugih
amêsês kêndêl toh
nèng kambêngan ing Prawiramantrèn
mênang kongsi kalih atus anggris
datan molak-malik
pênêd sawungipun

Ki Tumênggung Wiraguna angling
hèh Cênthung dèn gupoh
timbalana Si Pranacitra ge
tur sandika nulya dèn timbali
Pranacitra aglis
umarêk ing ngayun

kinèn ajajar lawan mas patih
ing ngingsêran lunggoh
Pranacitra amêpês silane
binagèkkên marang ki mas patih
andhêku turnèki
pasaja ing wuwus

cingak sagung parêkan myang cèthi
ting karintip nonton
mring wong anyar kang bagus rupane
ting barisik samya mancêr liring
berag ambêsusi
supaya kadulu

ki tumênggung myat Pranacitrèki
sih ing tyas gumolong
dènnya bagus jêtmika solahe
pasêmone ruruh amriyayi
arsa dèn bakali
kapriyayènipun

lawan arsa dipun tarimani
santana kinaot
ingkang pantês lan Pranacitrane
saking rêsêpira aningali
ciptanirèng galih
yun ingambil sunu

ki tumênggung angandika aris
mring Pranacitra lon
sira iku dadi botoh gêdhe
apa tau ngadêgi pribadi
wruh tantinging tandhing
kang bakal sor unggul

lawan apa nyata sira wingi
mênang ngadu jago
nèng kalangan ing Kawiramantrèn
kabar mênang toh rongatus anggris
jago têka ngêndi
ingkang mênang iku

Pranacitra nêmbah matur aris
pan inggih sayêktos
amba mênang nèng Kawiramantrèn
nanging kathah ingkang sami nêmpil
kula apan naming
satus pitu likur

pan kawula saèstu pan lagi
têmbe ngabên jago
tan uninga sawung won pênêde
inggih namung sapisan puniki
sawung duk sih alit
sinambêr ing wolung

kula kêkuthuk langkung anjanmi
lami-lami dados
lurik sanalancur mubal putèh
buntut jamprong mèpèt lir ginapit
pra botoh ngrêmêni
sami kinèn ngingu

kawula abên pagriyan asring
amênang kemawon
nuntên kawula lurugkên age
mring kambêngan ing Prawiramantrin
ing bêgja narêngi
mênang sawung ulun

kagalih yèn kawula puniki
kawastanan botoh
datan rêmên inggih sayêktose
amung gêgêmbyakkan ngabên tandhing
kalawan rarywalit
geredan tohipun

ki tumênggung gumujêng ngling aris
dudu gêmbyak guyon
gêmbyak domba rongatus tohane
apan dudu gêgeredan pitik
pan anggèrèd gigir
nak rayat tinukup

Pranacitra nêmbah matur aris
tur kawula yêktos
anggèn kula mênang botohane
saking dening kawula kapengin
srawungan priyayi
sami ngabên sawung

ki tumênggung mèsêm ngandika ris
nging sajroning batos
ngalêmbana mring Pranacitrane
mulat kabagusanira tuwin
prakati patitis
pitêmbunganipun

agêng gêgantunganira kang sih
jêng kyai gumolong
anging maksih sinimpênan bae
eman Pranacitra yèn tan dadi
abdi dalêm mantri
pasêmone mungguh

nanging Pranacitra jroning ati
kang tansah kadulon
tan lyan namung Rara Mêndut bae
ingkang muntêl anèng kulung ati
palikêt kumanthil
amêjêg jêjantung

aturira tan inangan kardi
ananggapi runtoh
kuwur-kuwur katawuran tyase
ketang kang angsung mengkolan sêmprit
kasêmprot ing liring
wingine nèng warung

datan wurung ciptanya nglabuhi
parikan nèng conthong
tuwin ingkang mungging têgêsane
kadhêdhêr nèng kulunging kang ati
netya anyumuki
wênês wilis sêmu

amardapa sênêning akingkin
anglonging pasêmon
ki tumênggung aris andikane
ya wong mono tan kêna dinalih
kaya ta sirèki
mas patih lawasmu

ngabotohan apa wus nglakoni
wani toh samono
matur dèrèng ya mulane kuwe
tur ta botohamu angluwihi
durung anglakoni
toh kongsi rongatus

ki mas patih nêmbah matur aris
inggih dèrèng ngantos
satus kemawon pan dèrèng nate
sêtun sèkêt pêng-pêngan manawi
angsal mênang tandhing
sawung kang wus wudhu

ki tumênggung angandika aris
payo jajal jago
tur sandika gya ngambil sawunge
panakawan gupuh angladèni
ana ingkang ngambil
kopoh korok banyu

bandhung patang kêmbaran nèng ngarsi
dènnya ngrapkên jago
para lurah kang banyu sawunge
Pranacitra tan wèngwèng ningali
jatmika tan apti
mulat jago tarung

pratôndha yèn budinira tani
yêkti datan goroh
lamun dudu botoh sayêktine
ki tumênggung tyasira saya sih
mring Pranacitrèki
dènnya tyas rahayu

ingkang jajal sawung kinèn uwis
apan mung sabanyon
ki tumênggung amaringi age
dhêdhaharan mring Pranacitrèki
lorodan nêm piring
kang pinaring gupuh

nêmbah majêng anampani piring
nityasa pandulon
ki tumênggung mèsêm suka tyase
mulat sarira rurus aramping
pamulunya kuning
tuhu yèn abagus

lungiding imba idêp tumênggi
netra liyêp tinon
lindri tungtung wadon pamulune
wênês suluhing wadana manis
lathi mêngas-mêngis
thi-athi angudhup

anglêmpung karas wangunirèki
tan ana winaon
ki tumênggung micarèng driyane
tan jamak baguse rare iki
nging kakirên thithik
kaliwat rumucuh

ki tumênggung juwêding pangliring
mring Pranacitra non
kadya maring kênya di ciptane
saking dahat sihira jro galih
kalêthêke kadi
arsa kinalêthuk

ya tawanci surywa tunggang wukir
jêng kyai ngling alon
Pranacitra nènga kono bae
jagongana kalawan mas patih
iki wus mahêrib
manira yun wêktu

kang liningan sandika turnèki
samya nêmbah karo
ki tumênggung nulya kondur age
Pranacitra kalawan mas patih
munggah ing pandhapi
ingkang ngadhêp mundur

kantun lurah sajajarirèki
ingkang sami caos
wus antara ing bakda ngisane
ki tumênggung pan amundhut bukti
parèstri ngladèni
myang Ni Rara Mêndut

ki tumênggung dhahar lan kang rayi
ni ajêng ngling alon
Mêndut dèn kaparèng ngarsa kene
apan sira wus kaparingan sih
marang jêng kiyai
ngrèh èstri sadarum

dèn abêcik sira angladèni
mring jêng kyai mangko
pan wis bêgjanira sira nikèn
aywa ewuh rikuh marang mami
sira dèn bakali
ajênêng mas ayu

dèn narima badanira mangkin
pan pinundhut bojo
pira-pira sira sabobote
dèn abangêt sukurirèng Widi
nugraha sayêkti
alaki tumênggung

Rara Mêndut andhêku turnya ris
ngenaki kemawon
ing batine seje panyiptane
tan ana lyan paraning wiyadi
mung Pranacitrèki
kang kaciptèng kalbu

aywa kongsi kawêngku liyaning
ngamungna sawiyos
kenthol bagus Pranacitra bae
ingkang dadya têlênging wiyadi
tumancêp ing ati
muntêl ing jêjantung

ciptèng driya kadya ge apanggih
mring kang karya lamong
ki tumênggung aris andikane
mring kang garwa sainggane nyai
Si Mêndut kon bukti
dimèn ngong pikantuk

gupuh nyai ajêng ngacarani
hèh Mêndut dèn gupoh
dimarene sandhing aku kene
sira kinarsakkên kêmbul bukti
lah wisuha aglis
lho iki ambêngmu

matur nuwun ginêndêng mangarsi
gya majêng wotsinom
pan tinarik parêk dhêdhêngkule
nyai ajêng langkung rahabnèki
wis payo abukti
mas ayu lan ingsun

ki tumênggung mèsêm aningali
mring garwane karo
dhasar Ni Rara Mêndut sasore
abusana sarwa di linuwih
sinjang gringsing ringgit
kêmbên jingga madu

gêlung sèntêg lêlungsèn tinitih
ing sêkar argulo
sêngkang bapang kinatipa ing hèr
apanunggul agêng intên bumi
wida jênar amrik
gêbêgan sumunu

netra jait sinawang alindri
tuhu yèn kinaot
angungkuli para dyahe kabèh
datan ana ingkang angiribi
mung pantês anyèthi
mring Ni Rara Mêndut

ki tumênggung datan pijêr bukti
malongok anjomblong
dènnya miyat ni rara warnane
kang liniring tan pati nanduki
mung ewa ing batin
marang ki tumênggung

Ni Rara Mêndut dènira bukti
acicik tan dhokoh
nyai ajêng anyêblèk wêntise
bok sing nêmên gonira abukti
nikèn matur sarwi
mèsêm marikêlu

jêng kiyai pangêpêlirèki
nutul sambêl lethok
dènnya muluk kaliru janggute
sambêl gubras nèng janggut dèn sapi
wrata marang pipi
kêpêl jur ngaluwur

sakarine puluk wus dèn bukti
parèstri kang anon
ngampêt guyu tumungkul ajrihe
Rara Mêndut mèsêm aningali
ing batin moyoki
puluk susar-susur

ki tumênggung mèsêm animbangi
èsême sinênggoh
tunggal sire ing batin ciptane
tan wruh lamun luput ing pandalih
nanging jêng kiyai
sih mathêm ing kalbu

wus antara dènira abukti
gya sami têturoh
cinarikan ambêng rampadane
ki tumênggung angandika aris
mring parêkannèki
Si Pranacitrèku

paringana lawan ki mas patih
lêlolorodan ingong
kang liningan sandika ature
wus rinakit pinaringkên nuli
wus tinampan kalih
aturira nuhun

ya ta wontên panêkarnya mantri
prapta samya lunggoh
priyayi nêm ingacaran age
mopo pinêksa samya abukti
jêng kyai gya mijil
sukèng tyas andulu

mring kancanira mantri kang prapti
angandika alon
sapa kônca ingkang têka kuwe
matur nun kula pun Wôngsagati
lawan pun Ngabèi
Jayawiranèku

lan Ngabèi Simbarjaya tuwin
pun Ngabèi Bobos
lawan Ngabèi Wiratmakane
kanêm pun Ngabèi Brajapati
sadaya pan sami
sowan ki tumênggung

gupuh ngandika marang ing cèthi
sapabocah wadon
mundhuta sêga sarampadane
lawan waragang ya dhahar mami
sadhasarirèki
bumbung mas sinêlut

lan mundhuta palênggahan mami
tan dangu sumaos
ki tumênggung nulya lênggah age
angandika mring kancanya mantri
lah wus kono sami
amangana kêmbul

ki tumênggung ngunjuk ananduki
sadhasar rumêngkoh
sabên kadhatêngan panêkare
tinamu-tamu nadyan wong siji
anginum myang bukti
gêng alit kinêmbul

dènnya karsa amèt tyasing alit
tan ana kinaot
kabèh kinawruhan sakarsane
marma kancanira para mantri
sadaya jrih asih
ambêk sabiyantu

dènnya mikul karyaning nagari
rumêksèng karaton
samya golong gumulung ciptane
angèstokkên ing parentah sami
tan cêngil-cinêngil
nadyan gêcul kumpul

dènnya ngunjuk antuk tigang larih
Pranacitra gupoh
aris matur ywan parêng karsane
amba nyuwun aso ing panglarih
tan tahan mring awis
rèh têmbe anginum

ki tumênggung mèsêm ngandika ris
ywa sumêlang mangko
dimèn pundhuh lan kônca mantri kèh
inggih langkung anuwun jêng kyai
sih tuwan kapundhi
ing mastaka ulun

gya mas patih lan panêkar mantri
samya nambrama lon
lah suwawi adhi pasihane
sumôngga nak pasihanirèki
jêng kyai samangkin
ngong belani nginum

warna-warna ucaping pra mantri
barkating kawuron
apan samya ngalêmbana kabèh
anyar katon abdine jêng kyai
sapa sintên nênggih
kang sinambat ing rum

apan kula pun Pranacitrèki
samya barêng dongong
mèsêm angling e kiye jawane
Pranacitra kang komuk jêlanthir
tan linyok ing warti
nyata bagus lugu

punapa andika sampun krami
inggih dèrèng ingong
adhuh nadyan ta sampuna mangke
mêksih ajêng mêndhêt mantu mami
suwawi inggih dhi
o inggih saèstu

ki tumênggung mèsêm ngandika ris
sapa wonge anon
mring Si Pranacitra pasthi bae
arsa mèt mantu myang ipe yêkti
samya matur inggih
lêrês ki tumênggung

dungkap sakawan dhasar kang larih
sami nambrama lon
wawi bagus Pranacitra larèh
ngling kawula andika alimi
kula tan kuwawi
barkat tiyang dhusun

kula andhèrèk amung wedang tih
lan sambèn anggadho
kang liningan asuka guyune
e lah pintêr kenthol bagus iki
dhuh ngong kang nalangi
sumôngga kyai gung

gya linarih kalih dhasar alit
wuwuse angoko
lah payo ki lurah larih manèh
kaya wragang ingumbe dhêdhêmit
tan na banènèki
lir munggèng wana gung

ki tumênggung mèsêm ngandika ris
ya bênêr sirèngko
gya nimbali niyaga lan runggèng
gupuh kang liningan gya miranti
gamêlan lan ringgit
kang wasta pun Ganggu

lan pun Malathi samya mangarsi
kalihe yu anom
lajêng mapan marang gyan adate
niyaga gya dhinawuhan wiwit
sandika anuli
munya ladrang Mangu

gêndhing ririh sarwi dèn gêndhèngi
jawilan kang naboh
kang rada sru pan amung rêbabe
kalih gambang katrinira suling
ricike kur jawil
ngalêp nganyut-anyut

ambiyantu panabuhirèki
padha krasa alon
bonang pinjal lawan panêruse
dêmung nibani bonang ngêracik
tarung panêrusing
imbalan gong andul

gambang amêcalang wilêtnèki
angglêbêg tan kagol
rangkêp rikatan caruk anggrandhèl
suling ngêlong lagu amegoni
asri angêdhasih
pangêlikanipun

gêndèr anyalupak gumarining
senggolan gumolong
kapinjalan akathah cengkoke
calêmpungnya sêsêndhalan ngrinding
kêndhang amberagi
rarasiblon bêsus

rêbab ngangkang tutupane mathis
nyamlêng tan balero
amèt raras ajêg wiwitane
rêngating kawat têtêring miwil
kosokan lêstari
lômba muput alus

gêndhènging runggèng andudut ati
têlon apêpunton
rêbab suling lawan panggêndhènge
swara mêrit mêthit anjalirit
lir suling wrat sari
nuntung manis arum

berag wiraga kang para mantri
ngigêl sarwi lunggoh
myarsa gêndhèng ilang rêringane
ketang trêsnanira mring jêng kyai
mijil tyasirèki
kaantêpanipun

datan mèngèng lair batinnèki
wutah tyase kasok
marang kangjêng kyaitumênggunge
dhuh ki lurah lamun ana kardi
ayahaning aji
ananggulang mungsuh

suka binijiga awak mami
tanggorna ing mungsoh
eman nganggur Brajawôngsa kiye
kayangapa rasane upami
mati anglakoni
ayahaning ratu

wus timbange mukti lawan mati
wis gantungan ingong
ala mati bubukên sun kiye
pan sadaya samya adol kardi
sukèng tyas jêng kyai
gumujêng angguguk

amuwuhi kamuktènirèki
yèn ana wong sagoh
wani mring ayahan dalêm bote
nulya ginanjar sabuk kulambi
wus ambêke kyai
sih mring kancanipun

kabèh tan ana ingkang cinêngil
gêng alit rinêngkoh
yèn ana kang cêngilan kancane
tinuturan sakalihirèki
mari-mari yèn wis
rukun atut runtut

pinurih ywa na kang bèncèng pikir
ing lair myang batos
amrih guyuba kabèh tekade
dadya ènthèng pamikuling kardi
pinè tyasirèki
sadaya rinêngkuh

nulya sami linarihan malih
lho iki sih ingong
inggih nuwun kiyai paringe
anampani sarwi bêksa linggih
enak têmên iki
gêndhing Arum-arum

nulya ginêmbong awanti-wanti
wong pitu ngêlosod
anèng ênggon asangêt êndême
nulya samya kinèn bêkta mulih
kulanya jêng kyai
kang ambayang mêtu

ambêng nulya cinarikan aglis
sinungkên pra wong-wong
ki tumênggung alon andikane
Pranacitra pa mêndêmsirèki
nginum waragang grit
kang liningan matur

inggih radi karaos sakêdhik
amumêt kang panon
ki tumênggung mèsêm lon dêlinge
ya turokna nèng gêdhongirèki
nêmbah kang sinung ngling
inggih sêlotipun

ki tumênggung ngandika ngong iki
ya rada kêraos
tur tan pati animbangi ngombe
kur ngêmpyangi marang kônca mantri
nadyan thithik-thithik
nandhêg dadya wuru

gya ngandika aris marang cèthi
sapa bocah wadon
amundhuta kalasa bantale
paringêna Si Pranacitrèki
nulya jêng kiyai
kondur mring dalêm gung

tan anjujug pasareyannèki
laju maring gandhok
gyaning Rara Mêndut ing karsane
prapta sarwi dhodhog kori ririh
kagyat duk miyarsi
sira Rara Mêndut

mojar sapa ingkang minta kori
nauri Dut ingong
jaluk lawang Dut sadhela bae
manira yun têmu lan sirèki
ni rara nauri
dhuh kyai tumênggung

iya aku Dut kang jaluk kori
mring sira yun panggoh
matur sampun mriki tanpa gawe
kula sawêg ewêd mapag sasi
benjing yèn wus mari
kawula umatur

pira lawase adatirèki
kang uwis kalakon
inggih tigang ruwah ing lamine
he he têka lawase tan sipi
ni rara turnya ris
sampun adatipun

botên kenging yèn dèrèng wus suci
tur kula sayêktos
nganti tan nganti tigang ruwahe
ya wis sokur kalamun kadyèki
sarwi wangsul maring
pasareyanipun

nimbali dyah kinèn ngisik-isik
sarwi mujung kampoh
ki tumênggung apan lajêng sare
ya ta Pranacitra kang winarni
sangsaya wiyadi
kadya mas tumimbul

