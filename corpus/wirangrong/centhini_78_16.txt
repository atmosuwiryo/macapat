ya ta wusira anuli
sang brangta lampahnya alon
ngambah jurang sêngkan siluk-siluk
yèn atêrbis
marga rumpil arampal
pan arang kambah ing jalma

marga kapit ing curi 
yèn wong kang tan sêdya yon
mangsa si wania ngambah ingriku
yèn wong misih mikir
enak lawan kapenak
mangsa ta silih ngimpia

liwat marga kang asungil
bok ngambah liane kono
tur mangsa kuranga lianipun
margi ingkang radin
ingkang tau dèn ambah
ing manusa pan akathah

ing yêkti dhapur ngulati
sang brangta marga kang ewoh
ingkang nora kambah ing wong langkung
ya ta wau nuli
anênggêl minggah arga
nuju asar wayahira

ya ta nèng nginggil ningali
kidul wetan lèr lan kulon
nglimut pan anglamat dhusun-dhusun
tan awas ingaksi
miwah kang ardi kathah
pan samya êlêt jujurang

nanging ardi alit-alit 
sang brangta kasmaran anon
eca dènya lênggah sela pingul
kang abdi mêtêki
ya ta wau sêmana
mèh ngayom sang hyang pradangga

abarung swaraning pêksi
rêbut gon anèng kêkayon
putêr jalak menco pêksi siung
prit pêking sulindhit
johan lan atat kêmbang
kêdhasih munya ing tawang

swaranira ngasih-asih
lir nangisi ingkang rawoh
mrak nyêngungong kadya napèng tamu
kang sata wananjrit
angling asung sasmita
sang brangta mèsêm ing dria

akèh sato ing wanadri 
samya munya ting galêmbor
lêmbu singandaka lutung cênguk
dipun awingwrin
uninga groning sima
mêncit ngungsèkên tênaya

sêmana wanci mahêrib
umyang swara cênggèrètnong
barung kup-angkupan kongkang ngungkung
anèng ngrong lir gêndhing
patut lir mandaraga
rês-rêrês munya sauran

tangèh ucapêna sami
isining jurang tuwin rong
ya ta sang abrangta sukèng kalbu
myarsa kèh kang uning
ya ta ing sawusira
bakda gènira asalat

lênggah sela wisnu radin
lajêng amuji Hyang Manon
nora dhompo awas ing pandulu
wus ngumpul nganggèki
pranyata yèn utama
sira Ki Sèh Amongraga

pratandha waspadèng èksi 
ênggoning Suksma kinaot
pan sayêkti arang wong kang wêruh
marang Hyang Kang Luwih
lamun ta durung bisa
mati sajroning agêsang

nadyan mêngkonoa ugi
yèn sinung sih ing Hyang Manon
arang kang waspada ing pandulu
ênggoning Hyang Widi
mandah dening akathah
kalamun sok pandhitaa

sinung ilham ing Hyang Widi
mandah wali ting pragogok
ya ta ing ratrinya tan winuwus
sêmana wus enjing
hyang arka mèh sumirat
angganthêng kang mega malang

kwèh warnanira ingèksi
mega pindha kang wastra byor
dadu kuning rêkta wilis wungu
amemba manjêthi
umyang pêksi kang mangsa
wohing bulu lawan gurda

sato gora bêgar sami 
umuni pating galêmbor
mrak manguwuh kadya asung pemut
pêksi bêluk kadi
angatag uninira
sampun kadangon gingsira

ri wusnya nitih acala
hyang surya sang brangta nuli
tumurun saking aldaka
abdi kêkalih nèng wingking
praptaning ngandhap nuli
ya ta lajêng lampahipun
margèng jurang sêsêngkan
parang rong pèrèng kapering
kang kèdêkan curi mingis lir sutiksna

prandene mêksa dèn ambah
tan keguh margi kang sungil
tan wontên baya kang ketang
amung andulwèng sawiji
kang karya bumi langit
kang pinanthêng ing pandulu
darung ing lampahira
sadina dènya lumaris
pan araryan sabên ing wêktu kewala

bakdane nuli lumampah 
ngetan bênêr gyan lumaris
ya ta aningali arga
agêng dhukuhe kaèksi
gênggêng yèn tinon asri
pan anèng sukuning gunung
dhukuh punika aran
pan ing Tatarmaledari
gunungipun ingaranan ardi Gora

dadya dhukuh milu karan
dene ingkang apalinggih
Ki Buyut Wasi Bagêna
gêntur ing tapanirèki
dhasar ngèlmune luwih
pan dadya paguron agung
sagung patinggi desa
akathah sabatirèki
ingkang tumut wisma patang puluh ana

masjide katon anganggrang
pagêr tabag dèn ênjêti
lir labur saking kadohan
balumbangira ngubêngi
ingon ulam mawarni
dharik sasêkaranipun
samya binatur sela
amêpêki sawarnining
nagapuspa kumuning ngapit ing lawang

kênanga nèng jawi pisan 
palakirna amêpêki
manggis dhuku lan pijêtan
gowok kêpundhung kêcapi
pêlêm duryan kuwèni
pakèl rambutan lan jêruk
srikayane ngayangan
mangsane lagya woh sami
angrêmbaka kang têbu wulung arjuna

dhasar toyane tumumpang
wèh anjog saking ing ardi
tibane pan tinalangan
kilèn ngubêngi kikitri
ingkang wisma aparik
asêgêr-sêgêr dinulu
ki buyut wismanira
anèng têngah dèn ubêngi
ing wismane sagung para santrinira

pan kêkalih kêtibira
papat marêbotirèki
apan ta ngiras kêbayan
wong papat puniku nênggih
kêtib aran Nuripin
sawijine kêtib Samud
marêbot Ki Jatruna
kêlawan mêrbot Nurkasim
lawan Kêrtisapele Kêrtisêpala

Ki Buyut Wasi Bagêna 
adarbe atmaja kalih
sami èstri kalihira
warnane samya yu luwih
yèn ing desa munjuli
duk samya birainipun
wastane kang atua
awasta Ni Kèn Pangliring
ingkang anèm wasta Ni Rara Sumêkar

kêlangkung dinama-dama
marang rama sang ayogi
ing sapantêse wong arga
saking dêlape sisiwi
ya ta sang tapa nuli
pinarak langgar mumuruk
mring sagung santrinira
gumuruh santrinirèki
ni kèn rara lan ibu ngaji nèng wisma

prasamya amangku Kur'an 
kang mulang ibunirèki
nahên wau kang lumampah
ya ta sêmana wus prapti
ing dhukuh Maledari
sang brangta rêsêp ing dulu
uning rakiting dhêkah
lan myarsèng kèh santri ngaji
pan kumêpyur èngêt duk kalanèng wisma

ya ta laju lampahira
kèndêl sajawining kori
katuju ngênu sêmana
Kêrtisapele nèng jawi
kagyat dènya umèksi
wong ngadêg anèng ing pintu
bagus misih taruna
kang cahya amindha sasi
sigra Kêrtisapele manggihi nulya

gupuh dènya uluk salam
Kêrtisapele tanya ris
anak teja sulaksana
têmbe pun bapa umèksi
kang tinanya nauri
kewala wong kawlas ayun
santri saking ing Karang
nanging santri tanpa ngèlmi
anèng Karang tan antuk papan katiwar

kalingan kang wus utama 
marma kewala puniki
ngumbara yêkti ngupaya
ing pandhita kang wus sidik
arsa ngrasèhkên ngèlmi
warti ingriki pinunjul
Buyut Wasi Bagêna
marma manirènggal prapti
manthuk-manthuk Kêrtisapele saurnya

gih lêrês anak kang warta
sayêkti kangjêng kiai
anak pangraos kaula
pun bapa dèrèng amanggih
kawruh kadi ingriki
kula punika kang wau
santri saking ing Tuban
lir pun anak wus ngêblêgi
kesah amba kasmaran kawruh utama

nglêlana anjajah desa 
sabên wontên wong kang lêwih
kaula dhatêngi apan
mêksih apêtêng kang galih
dèrèng padhang samênir
sarêng ngriki kula rawuh
tyas ngong padhang nêrawang
marmamba wisma ingriki
saking dening karêm ngèlmune sang tapa

sang brangta mèsêm ngandika
lah dika aturna nuli
inggih dhatêng sang pandhita
kula pan arsa apanggih
Kêrtisapele gipih
praptèng ngayunan umatur
kaula tur uninga
ing tuan lamun ing jawi
wontên tamu ayun marêk ing paduka

bagus pan maksih taruna
ngakên santri saking Kawis
rencange kêkalih kêmbar
atêmbung yèn kawlas asih
dene datanpa kanthi
nèng Karang tan antuk ngèlmu
sawab dening kalingan
ing santri gung-agung sami
marma kesah arsa ngupaya tranging tyas

mung kantun santri gung-agung 
sarêng miarsa turnèki
marêbot ya ta sang tapa
pangandikanira aris
payo enggal aturana
aywa kasuwèn nèng jawi

lan kowe Sêpala gupuh
matura nyainirèki
konên asaji pawohan
lan enggal kon ngraratêngi
sêkul tanapi nyamikan
ing saanane dèn aglis

arsa dhadhayohan ingsun
wong wus luhung ngaku santri
ya tenggal ingkang dinuta
langgare wus dèn gêlari
kasah alus santri samya
kang ngaji wus kinèn mulih

mung kantun santri gung-agung
taksih sami mangku tapsir
ya ta wus kerid sêmana
Sèh Amongraga wus prapti
nênggih sangajênging langgar
ki buyut kagyat duk uning

anon cahyaning têtamu 
gupuh dènira nêdhaki
santri tumurun sêdaya
ya ta sang brangta anuli
gupuh dènya uluk salam
mèsêm ki wasi nauri

sarwi nyandhak astanipun
mring sang brangta gya kinanthi
binêkta minggah ing langgar
ri wusnya tata alinggih
Ki Buyut Wasi Bagêna
nambrama marang têtami

takèn ing kamulyanipun
sang brangta pan wus wawarti
ki buyut rêsêp tumingal
marang wau ingkang prapti
jatmika sêmu agawat
anarka yèn wus linuwih

wus kacihna ing pandulu
ing solah kêlawan muni
ngakua santri urakan
mangsa kênaa piningit
yêkti sêmune kêtara
ngakua bodho upami

yêkti kacihna ing wuwus 
puniku kang dadi saksi
upama wong bodho ika
nanging angaku linuwih
nora susah binarengkal
pacêlathone kêtawis

mêngkono upaminipun
yèku maknawi sayêkti
wusnya dangu dènya lênggah
ki buyut sigra nganthuki
mring kêtib Samud wus wikan
ing sêmunira sang rêsi

nulya manjing wisma gupuh
kêtib Samud andhawuhi
ing garwane sang pandhita
yèn kang putra kinèn ngirid
nyaosna wohan mring langgar
ing tamu kang lagi prapti

ya ta ni nyai agupuh
putra kinèn samêkta glis
nata pawohan nèng talam
cêpuke sêlaka putih
wohe wangèn suruh canang
ampu campur sadak rawis

nulya salin sinjang sampun 
kang sêpuh Ni Kèn Pangliring
lurik Lasêm sinjangira
kêmbêne ijo pêlangi
asêngkang urubing damar
susupene roro sisih

tikêl balung sêkar suruh
pupur lamat tan kêtawis
kêmbang mênur cundhukira
pasêmoning yèn ingèksi
layak dimêr pagulingan
sang rara solah kêtawis

Rara Sumêkar pan sampun
asinjang lurik patani
kêmbên solok supe mirah
roro sami munggèng ênthik
sêngkangipun natabrata
pupur rêmu tan kêtawis

cundhuk sêkar waja jamus
sang dyah sêmune liniring
layak rongèh pagulingan
solahbawane kêtawis
ya ta ri wusnya samêkta
mêdal ibune angirid

nênggih ni rara kang sêpuh
kang bêkta pawohanèki
kang nèm ambêkta padudan
têmbako anèng salêpi
rara kalih èsmu merang
umiat marang têtami

sang brangta nglirik andulu 
ing solahe sang dyah kalih
kumêpyur karasèng nala
marang kadangira èstri
ya ta ing sapraptanira
ni nyai jajar alinggih

lan raka kiai buyut
putra kalih lunggwèng wuri-
ning ibu runcung kalihan
tumungkul nanging anglirik
marang ing têtamunira
mênêng turida ing galih

kang pawohan nulya sinajèkên sampun
mring ni nyai lawan
padudan têmbat nèng salpi
Ki Marêbot Sapele anumêd pandam

ri wusira ni nyai anapa arum
anak kaaturan
sadhatêng andika ngriki
matur nuwun wau kang sinung wêcana

kyai buyut nambung aris wuwusipun 
anggèr amucanga
ududa dimène mari
sayahipun wong mêntas lumaku têbah

kang sinung ling ngecani anggantèn gupuh
nulya sang atapa
ngatag mring garwanirèki
apa uwis nyai gènira lah-olah

lamun uwis bok saana-ananipun
ia ngarah apa
gupuh wau kang sinung ling
malbèng wisma malih lawan putranira

lajêng ngrakit sêkul wangi anèng sumbul
ulame mawarna
tinata munggèng ing piring
sawusira tinata anèng ing dhulang

ni kèn rara kang bêkta lantinganipun
nèng bokor kuningan
rara kang nèm panjangnèki
kang ngrêrampa dhulang Sapele Sêpala

sapraptane ing langgar tinata gupuh
bok nyai kang nata
kèn rara nyaoskên kêndhi
Ni Sumêkar anyaoskên panjangira

gya tinumplêk sêkul kang anèng ing sumbul 
ya ta sawusira
ki buyut ngandika aris
mring sang brangta anak dawêg wawantinga

sugatane ibunta sawontênipun
nuwun kang ingatag
ngecani sigra wawanting
kyai buyut lan garwane wanting samya

nulya lêkas adhahar ing wong têtêlu
kèn rara kalihnya
lênggah wurine bunèki
tansah nglirik marang wau ingkang prapta

Amongraga gèn dhahar sêdangunipun
puluke sakênthang
cilik anggung dèn gêlintir
kalêbu sathithik pan atob ping sanga

kyai buyut anglirik sêdangunipun
ngartikèng wardaya
baya wus lawas wong iki
ia gone nora kambon-kambon upa

gone mangan amung ngenaki tyas ingsun 
wong iki sun duga
bangêt gyan nêmu prihatin
ko mêngkana ki buyut osiking dria

ya ta dangu gènipun dhahar anutug
ingundurkên nulya
gantya dharanan sumaji
warna-warna anèng ing tebok pulasan

sêkul ulam ingundurakên ing pungkur
wus kinèn angêpang
mring kêtib marêbot sami
Jamal Jamil pan milu kêmbul anadhah

tan winuwus ing solahira puniku
ya ta duk sêmana
hyang arka wus nitih wukir
lajêng sami totoya badhe asalat

ri wusira gèn angambil toya wulu
ni nyai lan putra
kalih sampun salat sami
kêtib Samud apan nulya lêkas adan

sawusira adan lêkas sunat sampun 
ki buyut wêcana
mring tamu kinèn ngimami
lah ta anak andika dadosa imam

Amongraga aturira manis arum
lêrêsipun tuan
kang darbe wisma pan wajib
anauri ki buyut wajib wong brangta

lêrêsipun anak inggih
pun bapa angambil sawab
wong mêntas lêlana mangke
sang brangta mèsêm gya lêkas
jumênêng dadya imam
nulya amaca alkamdu
swaranira pait kilang

tanduking sastra matitis
bênêr panjang cêndhakira
ya ta sang rara kalihe
gugur gèning makmum samya
pijêr mirsakên swara
manahira kuwur-kuwur
asènès ingkang cinipta

ingsun têdha dhayoh iki 
awèta nèng kene mana
muga raganingsun kie
pinaringna mring wong ika
ia karsaning rama
nuli ingsun jaluk wuruk
ngong duga wong ika wignya

mêngkana osiking galih
nora pijêr asêmbahyang
ing batin seje dèn ame
nanging milu rubuh gêdhang
ya ta wusnya sêmana
prapta ngisa bakda sampun
lajêng sami lênggah tata

nyamikan sumaos ngarsi
ni nyai maksih alênggah
anèng keringe kakunge
putra kalih wurinira
kêtib lan mêrbot samya
maksih angadhêp sang wiku
santri kwèh nèng jawi aglar

nulya ki buyut lingnya ris
marang ing sang wau prapta
anak ala nganggur mangke
dimèn tanak lulungguhan
dawêg sami rêrasan
angrasèhkên babing ngèlmu
pun anak pan wus kacihna

ingsun duga wus winisik 
kênyatan duk dadi imam
ukung tanduke atètèh
ngakua bodho tan kêna
matur Sèh Amongraga
marma mariki wak ingsun
kêpanggih lawan paduka

arsa angrasèhkên ngèlmi
mangke paduka ngandika
langkung saking sukur ingong
idhêp-idhêp tuan mulang
dawêg tuan ucapna
kang dados raosing kalbu
ki buyut gumuyu mojar

elok kang ujar puniki
kang sun takokên dènira
ngêndi ênggoning Hyang Manon
Amongraga saurira
wikana yèn lêrêsa
dening ênggoning Hyang Agung
pan wontên ing gêdhong rêtna

jatine tigang prakawis 
punika amba miarsa
ki buyut aris wuwuse
anèng êndi prênahira
lan paran têgêsneka
kang aran gêdhong di luhung
Sèh Amongraga saurnya

rumiyin kula miarsi
nèng sajroning badan kita
nabi wali mukmin kabèh
puniku jatine uga
ing pamiarsa kaula
tuduhe gêdhong di luhung
ênggène pasisimpênan

karsane Hyang Maha Suci
marma ingaran rêtneka
pan puniku sajatine
ingaran iku sosotya
adi luwih punika
iku ing pamyarsaningsun
wikana lêpat lêrêsa

yèku sosotyaning bumi
ingaran kêmbanging jagad
kêkasihira Hyang Manon
ki buyut kêlangkung suka
pêthuk ing kêrsanira
sigra dènya ngrangkul gupuh
wus babo iku larangan

pan dêdalan laku iki 
pilih-pilih kang uninga
wis mandhêg sêmono bae
lah anggèr aywa dinawa
ngucap basa punika
mangsa kuranga cinatur
malih manira têtanya

lair batin sarinèki
apa sayêktine tunggal
nora pisah ing karone
sakuthu roro-roronya
Mongraga saurira
rumiyin amba angrungu
inggih kang catur punika

wikan yèn lêrêsa ugi
yèn ing jasad tuan ika
yèn pinèt nama laire
nadyan ing batin tan beda
tuan lawan kaula
tunggal jatining suksmèku
ing lair sêpuh paduka

ing batin sayêkti sami
tan wontên anèm sêpuha
mèsêm ki buyut dêlinge
ana malih ujar ingwang
kayapa karsanira
anama salah karungu
alim lawan kawruhira

kayapa badan puniki 
dene ta ingaran tunggal
kaya puniku rêke
Amongraga saurira
bedane kawruh ika
la kawruh rêke puniku
dhingin miarsa manira

apan ta ingaran alim
kang manjing ing jiwaraga
kang dadi rasa jatine
kanugrahan jatineka
manira amiarsa
jatining sastra puniku
lir êmas timbul ing toya

kyai buyut malih wuwusira aris
kang ngawruhi ika
têgêse ta kadipundi
Amongraga saurira

ingkang kawruh sajatinipun anênggih
tingal kang tan luar
wiose Hyang Suksma Luwih
ngèlmu kawruh jatinira

tan kêkalih pralambine ingkang ngèlmi 
lir sêkul upama
ingkang pinangan saari
wontên dene kawruhira

gih puniku kang darbèni pangan singgih
ki buyut karênan
miarsa pênjawabnèki
ya ta angrangkul anulya

sarwi angling adhuh anak ingsun gusti
ujare tan bisa
dene ki uwis winasis
lah ta nyai nora ilang

ênggon para angrêngga anakirèki
nyai têtakona
sampurnaning salat daim
sun duga anakmu wignya

ya dimène si rara padha miarsi
sira sok têtanya
maring sun durung dumêling
ni nyai ngangsêg asigra

sarwi muwus anak ingsun wong asigit
kaula anêdha
sapangat andika singgih
pun biang andika wulang

malah mandar samya tinelada sami 
dhatêng rayindika
pan sami kasêngsêm ngèlmi
Amongraga saurira

gih punapa ingkang dinangu ing mami
ni nyai lingira
sunat prêlu lawan jati
artine kadi punapa

Amongraga mèsêm saurira aris
manira miarsa
têgêse pêrlu puniki
dhingin gumanti mring sunat

ni bok nyai nauri wêcana aris
têgêse punapa
ingkang pêrlu jatinèki
Amongraga saurira

têgêsipun kang pêrlu puniku singgih
langgêng kajatènya
kang langgêng tan kêna gingsir
arane rêke sarengat

pinangeran tan kêni lêngganèng pêsthi
anglakoni amar
agung paedahe singgih
ingkang têka ing têgêsnya

yèku bakal kang tampi ganjaran benjing 
sasampune ika
têgêse lampah sajati
apan sayêktine salat

sadurunge têlas lampahe puniki
tana ukum baya
ni nyai amuwus aris
kang sunat paran têgêsnya

Amongraga alon anauri aris
kang sunat têgêsnya
margane langgêng puniki
dene ia ananira

yèn wus têkèng paraning laku puniki
tandha yèn tuk sawab
padhang paningalirèki
ya awas jatining lampah

ni bok nya wuwusira malih
sunat pêrlu ika
apa kêna yèn tinunggil
anèng ing lêmah punika

Amongraga saurira rum amanis
pêsthi lamun kêna
kang sampun tumêkèng jati
lan yèn têlas lakuneka

wus tan nganggo etanging wêktu puniki 
lampah wong utama
sawab tinunggil karyèki
têgêse wus nèng ngayunan

lan kawruhe tan kandhêg daluang mangsi
pan wus olèh sawab
marma tan etang ngabêkti
ing wêktu rêke wus nunggal

ni bok nyai aris atêtanya malih
anak wontên basan
sintên ta namanirèki
puniku roh têtêmênan

Amongraga alon wau wuwusipun
manira miarsa warti
yèku kanugrahaningsun
ni nyai amuwus aris
marmane ngaran mêngkono

ingaranan kanugrahan marmanipun
Amongraga anauri
marma ingaran puniku
yêkti wêwayanganèki
wêwayanganing Hyang Manon

ni bok nyai takèn malih manis arum 
anama salah kadyèki
ing jroning kakung puniku
wanita sêjatinèki
nênggih sajroning wong wadon

ana kakung kadiparan têgêsipun
Amongraga anauri
nênggih ing pangrunguningsun
sajatine kakung singgih
sayêkti ananing êroh

ingkang murba misesa jisim puniku
nyawa aran mêksih èstri
dening mêksih kapurbèku
ananing roh iku singgih
dudu lanang kang sayêktos

satuhune lanang ananing Hyang Agung
dene tan ana murbani
ni nyai malih amuwus
kang pawèstri kadipundi
lah jawabên anak ingong

Amongraga saurira manis arum 
pan ora beda puniki
nênggih wong wadon puniku
kêlawan wong lanang sami
sami wajib ulah batos

ni bok nyai malih atêtanya arum
sapa Pangeranirèki
lah payo ucapna gupuh
lah aja nganggo kêkêlir
Amongraga saurnya lon

apan ingsun Pangeran sajati iku
datan ta saking ing kami
andika lan kaulèku
yêktine tan beda ugi
tan kêkalih atunggil gon

langkung suka ki buyut dènira ngrungu
ya ta sêdalu tan guling
gènira arêbut kawruh
kêtib marêbot tan guling
gènira mirsakên dongong

rara kalih kêlangkung kasmaran ngrungu
angalêm sajroning galih
iki si wong bagus tulus
widagda angulah ngèlmi
sun sêngguh durung kinaot

nora larang ia wong mêngkono iku 
dèn rowangi adol tapih
ingsun têtêdha wong bagus
lawasa ana ingriki
duwea êsir maring ngong

tan kawuwus kang raras sajroning kalbu
ya ta ki buyut lingnya ris
adhuh anggèr anak ingsun
dèn lawas anèng ingriki
arinta wulangên karo

sun srahakên marang ing sira satuhu
nadyan têmbe ana sudi
kang kuasa anak ingsun
anglakèkna rinta benjing
suka lila raganingong

Amongraga aturira manis arum
langkung nuhun kaulènggih
ing sih paduka kang dhawuh
botên sagêd mêmangsuli
nanging apuntên kemawon

pan kaula nyipta mung sipêng sêdalu 
sirik yèn wêwaha malih
pintên banggi ta ing pungkur
yèn mugi sami basuki
pêsthi wangsul raganingong

yèn kêpanggih putranta kang ingsun ruruh
pêsthi amba nuli bali
sang pandhita aris muwus
andika upaya pundi
kang sinung ling matur alon

ngong upaya marang nêgari Matarum
inggih kêlamun kêpanggih
sabab kathah rencang ulun
kang anèng nêgri Matawis
bok bilih wontên ing kono

wus tinutur kabèh mulabukanipun
sang tapa sarêng miarsi
Amongraga wartanipun
tambuh waspanya duk mijil
ni nyai lan putra karo

sarêng myarsa ing tutur tri sênggruk-sênggruk
ki buyut ngandika aris
maring garwa lawan sunu
wis padha aywana nangis
mundhak susah kang badyandon

ia balik ira lawan ingsun 
padha jurung puji dikir
sêlamête nèng dêlanggung
lan mugi enggala panggih
ingkang padha dèn upados

ia dimèn anakira enggal wangsul
wis aja kakehan pikir
kang garwa kèndêl gèn muwun
saksana mêmêkas aris
mring kang putra wantos-wantos

Amongraga saurira manis arum
yèn ugi sami basuki
pêsthine manira wangsul
ni nyai wêcana malih
wêlasa arimu karo

ya ta datan winuwus ing solahipun
samya angatêrkên nuli
ki buyut lan kêtibipun
samya angatêr ing jawi
gènya wangsul jawi dhukoh

ya ta Ki Sèh Amongraga lampahipun 
padhukuhan wus kawuri
abdi kêkalih tan kantun
lumampah truntunan wukir
andarung lampahe kang wong

lêpas lampahe sang brangta
Amongraga jumênêng anèng wukir
manjing ing gua asamun
alênggah jroning gua
asêmbahyang anèng jroning gua ngriku
sabakdane salat donga
lajêng mawantah amuji

tan wontên ingkang kacipta
mung sih ing Hyang kang pinandêng jroning ati
sêmana apan sêdalu
anèng sajroning gua
enjingira sang monêng wus mêdal gupuh
saking wau jroning gua
lajêng lampahira aris

anarajang jurang sêngkan
pan tumawing parang rèjèng anggawing
asiluk asingub-singub
jurang trêbis katingal
panggriting kang ori wor panggriting têpung
sumyak swarane cêmara
kumrisik kang wuluh gadhing

kumrawak swaraning toya 
ron cêmara kadya surak barungi
sata wana munyèng bulu
pan kadya anêmbrama
mrak nyangungong pêksi kwèh munya gumuruh
samya mangsa wohing gurda
enggar manahe sang brangti

sang brangtarsa anupiksa
swaraning kang kinjêng tangis anèng prih
lir dyah rinabasèng kakung
pangrêngihe kapirsa
lir pamane nèng tilam kawratan lulut
padapaning jring kumêlap
kadya angawe upami

mring wau Sang Anggungrimang
sang abrangta ya ta mèsêm jro ngati
sêdina dènya lumaku
kèndêl-kèndêl yèn salat
duk sêmana ngandhap asar wayahipun
lajêng minggah ing aldaka
sayah araryan alinggih

anèng sela sumayana 
pucak arga nèng sandhaping kusambi
Jamal Jamil ting kalêthus
amangan woh kêmlaka
lawan kêtos kang matêng-matêng wohipun
sang monêng mèsêm umiat
ningali kang abdi kalih

adangu dènira raryan
ya ta kagyat anon dhukuh rêspati
sukuning Sêndara gunung
anggênggêng katupiksa
wastanipun ing dhukuh Andongtinunu
dene namane kang tapa
nama Ki Sèh Suksmasidik

mung wowolu sabatira
ingkang jaga marang Ki Suksmasidik
pandhita wadad puniku
darbe putra satunggal
gèn amanggih anèng sapucuking gunung
tan karuan kang susuta
manggih kala mêksih alit

mèh kadi rare titiban 
saking dening pandhita drêng sisiwi
mangke pan diwa sampun
langkung sihe sang tapa
pan ingugung ing sapantêse wong gunung
mring rama wus sinung aran
Ni Kèn Rara Pamêgatsih

klangkung karêm ing ibadah
saking dening ginulang siang ratri
mring kang rama yêktinipun
marma sang dyah tan nyipta
palakrama saking kasêngsêm ing ngèlmu
pasêmon ladak agawat
ngêgungkên yèn sugih ngèlmi

inguni pan wus kalakyan
pan akathah sagung para pêtinggi
kang sami kasmaran ngrungu
ing wartane ni rara
andhatêngi akathah ingkang kawangsul
saking dening tan kaduga
sang rara pênjaluknèki

tan anjaluk rajabrana 
mung angajak bantah kang ngèlmu gaib
nadyan para santri agung
kang prapta tan kêwawa
angêsorna ing ngèlmunira sang ayu
undure amèt upaya
dhuyung sumbaga lan dhêsthi

akathah ingkang misaya
ing paekan anging tan anêdhasi
nanging wêntala sang ayu
nahên kang anèng arga
Amongraga tumurun saking ing gunung
osik badhe umampira
maring dhukuh kang kaèksi

dadya laju lampahira
pan sinêru lampahira sang brangti
nurut èrèng-èrèng gunung
sêmana pan wus cêlak
lawan dhukuh ing Andongtinunu
sukunira kang lèr wetan
lawan ing Sêndara wukir

masjide katon anganggrang
pan acèkli kèdêran dening warih
balumbang gung keringipun
ingidêran tunjung bang
tunjung putih irim-irim tunjung biru
têrate mangsanya sêkar
ganggêng lawan ganggong wilis

masjide binatur sela 
umpakipun apan sela ingukir
pagêre tabag ingapu
korine kir-ukiran
mastakane rineka-reka apatut
tilase pinayu anyar
ijo lir dhinandhanggêndhis

jajar kalih wisma cèkli-cèkli
mandhapane dhinêkêt kewala
lan wisma tinalang bae
latar rêsik dinulu
tiris wulan lan tiris gadhing
têpung mubêng pemahan
wohan wangèn agung
sêla-sêla tiris gènya
pêlataran pêthètane sawo manggis
dhuku lawan pijêtan

pêlêm pakèl jambu lan kuwèni 
lagya mangsanira awoh samya
kilèn mandhapa masjide
sasêkarane agung
tan ana lyan tanêmanèki
pan amung kêmbang-kêmbang
prasamya binatur
ing sela pingul sêdaya
amêpêki sêdaya warnaning sari
mangsane lagya sêkar

campur gandaning pudhak sisili
rum ulêkan gandane angambar
pandhan sari pipinggire
ingkang balumbang agung
sobrah ningkang pandhan kinardi
pasênêtaning ulam
tambra lukas mangut
ulame pan warna-warna
yèn mangsane asar samya dèn pakani
kathah munggut sêdaya

toya muncar dumêlah awêning
we tumurun kang saking aldaka
apan tinalang anjoge
iline maring dhusun
tan wus ucapêna ingkang sri
rakiting padhêkahan
asingêr apatut
cacade cilik kewala
ya ta ingkang lumampah pan sampun prapti
jawining pêkarangan

nahên hyang arka wus nitih wukir 
sang abrangta kèndêl ngandhap gayam
jabaning lawang korine
pan ana sêndhangipun
witing gayam apan ngubêngi
ing sêndhang pêngangsonan
wong èstri ingriku
rabinira para sabat
lan malihe yèn ki sèh mêntas ningali
kakaring mirsa têgal

sakondure ngriku gèn susuci
lajêng gènya ngambil toya kadas
anèng ingriku jujuge
ya ta sêmana nuju
Ki Sèh Sidik saking ing têgil
mantuk ingiring sabat
sang rara pan tumut
umiring marang kang rama
ya ta kagyat Ki Sèh Sidik aningali
kang lênggah pinggir sêndhang

santri bagus warnanya nom pêkik 
ya ta lajêng dènya uluk salam
Sèh Amongraga nulya ge
ngadêg aris sumaur
ya ngalekum salam anuli
jawab tangan sawusnya
Sèh Sidik amuwus
anak teja sulaksana
têmbe mirsa pun bapa kêlawan malih
ngajêng paran sinêdya

Amongraga pan wus awawarti
wismanira tuwin kang sinêdya
marmamba kampir yêktine
kêdalon lamun asung
ing sawêngi amba nyukêri
nênggih masjid paduka
ki sèh sarêng ngrungu
kêlangkung awlas ing dria
osiking tyas wus narka yèn wong linuwih
sasolahe kêtara

lan cahyane kang dadya pandêling
nyana yèn dudu santri la-ala
nulya sang dyah sêdangune
mandêng marang kang rawuh
èsmu kenyut dènya ningali
salamine sang rara
pan dèrèng kagumur
tumingal marang ing pria
pan lagyèki sang dyah osik jroning galih
wong iki sun wêtara

ing praptane baya gawa dhêsthi 
pinasangkên ana ing dêdalan
kêtara ragèngsun kie
gorèh mulat wong iku
sun wêtara asugih ngèlmi
pawartane ing Karang
gone wong linuhung
sukur ki dalêm bisaa
anglêgakên marang manah ingsun singgih
dhèdhèkan pangaulan

Ki Sèh Suksmasidik ngandika ris
sukur pun anak sudi kampira
mring dhepok kaula mangke
nulya ingajak laju
jujug masjid lênggah surambi
sang brangta eram mulat
anon rakitipun
pasang-pasanging sêkaran
lan rêsike pêlataran karang asri
nêdhêng mangsa wohira

dènya lênggah nèng wêlulang sami 
nanging rinangkêpan kasah anyar
sang tapa nganthuki age
marang ing sabatipun
santri Juris uningèng wangsit
kêlawan Ki Nursurat
mring têgal angundhuh
timun kêrai sêmangka
kimpul kênthang talês lawan wi gêmbili
santrine kang sêkawan

Amadiman lawan Amadkasim
Ki Nuridin lawan Amadbadar
kinèn misaya ulame
Madasru lan Nursamud
lan rabine kinèn ngrewangi
nèng pawon mring ni rara
kang mring têgil rawuh
tuwin kang misaya ulam
pan sêdaya lajêng sami dèn ratêngi
pan ingolah mawarna

wusnya matêng nulya dèn wadhahi 
anèng piring tinata ing dhulang
sêmangka timun kraine
tinata panjang watu
kimpul kênthang uwi gêmbili
tinata panjangilang
pêlêm pakèl jambu
kuwèni lawan srikaya
winadhahan nèng bokor kuningan sami
sêkul wus winadhahan

anèng sumbul ya ta sang dyah nuli
pan inguwuh marang ingkang rama
kinèn anyaoskên jambe
nulya sang rara gupuh
malbèng wisma anulya salin
asinjang mori pêthak
kêmbên dara muluk
asêngkang urubing damar
pupuripun anglamat datan kêtawis
dhasar kuning ni rara

susupene apan kalih sisih
sêkar sêdhah lan sasraludira
munggèng ênthik-ênthikane
wusnya dangdan sang ayu
lajêng nata pawohanèki
anèng talam kuningan
cêpukipun pênyu
lajêng malih tinimbalan
mring kang rama nulya sang rara agipih
mêdal nyangga pawohan

langkung merang mulat ing têtami 
sarimpungan dènira lumampah
lir wong amêndêm pucunge
ya ta Mongraga dulu
têka mèsêm sajroning galih
nênggih sang rara nulya
lênggah wurinipun
ning rama sang tapa nyandhak
kang pawohan sinaosakên ingarsi
sarya ngling mring kang prapta

lah ta dawêg amucanga putraningsun
nuwun kang ingatag
sang tapa angling mring siwi
rara apa uwus gonmu olah-olah

ingkang putra matur bibisik yèn sampun
kang rama ngandika
payo ladèkna tumuli
ngarah apa ing saanane kewala

ya ta gupuh sang dyah malbèng wisma sampun 
sang tapa ngandika
marang Sèh Amongraga ris
lah puniku anak rayi jêngandika

mung sapele anak pêparing Hyang Agung
matur kang liningan
pun êmbok wontên ing pundi
sang pandhita gumuyu ing saurira

wus tinutur wau ing sêdayanipun
mèsêm Amongraga
nahên ta sang rara nuli
wusnya ngrakit dhahar gya binêkta mêdal

santri kalih kang ngrampa dhudhulangipun
kang aisi ulam
sumbul binêkta wong siji
kang nyamikan apan ta dadi sadhulang

ni kèn rara kang bêkta lantinganipun
ing sapraptanira
ing langgar lajêng sinaji
sêkul sumbul pan wus tinumplêk ing panjang

ulamipun tinata dharik nèng ngayun
pan awarna-warna
ya ta wusira anuli
sang pandhita ngacarakên dawêg anak

wêwantinga sugatane rinirèku 
sawontêne uga
sugatane tiang ardi
kang liningan nuwun anyandhak lantingan

atuturuh sang pandhita gya tuturuh
dyan lêkas adhahar
adangu dènira bukti
sawusira lajêng linorodkên samya

lawan sabat lan rencanging tamu kêmbul
gantya kang dharanan
sinaosakên ingarsi
sang pandhita lan tamu dhahar nyamikan

duk sêmana nuju mahrib wancinipun
dyan sami totoya
angambil toya kadasi
sabat wolu ngambil toya wulu samya

Jamal Jamil wus angambil toya wulu
wusnya lajêng adan
sajak Carêbon anggalik
sami eram sagung ingkang amiarsa

dhasar bêsus Ki Jamal yèn karya têmbung 
wusnya sami sunat
Jamil ingkang angamati
Amongraga pinêksa pan dadya imam

anuruti dadya imam sawusipun
bakda gya pujian
ri wusnya anulya dikir
wusing dikir lajêng dènya maos donga

wusnya donga lajêng sêsalaman sampun
nulya tata lênggah
sigra panganan sumaji
ya ta kalihira adhahar nyamikan

sang pandhita aris pangandikanipun
dhatêng Amongraga
anak ala nganggur sami
inggih saking dèrèng sumurup kaula

nêdha brêkah pun bapa sayêktinipun
dhumatêng pun anak
punapa samia ugi
rahsanipun ngèlmu ingriki lan Karang

Amongraga mèsêm aris sauripun 
punapa sanèsa
pan inggih namaning ngèlmi
yêkti sami ingriki lawan ingrika

sènèsipun ingriki lêbêt kêlangkung
kathahên wangsalan
sanès kêlawan ing Kawis
gathak-gathuk botên kathahên karenah

sang pandhita aris wau wuwusipun
anak yèn pun bapa
inguni manira manggih
kang wirayat saking titiang mulana

nanging nora binabarkên yêktinipun
pan sabên micara
ingumpêtan dèn jarwani
marma taksih rubêt manahe pun bapa

Amongraga aris wau aturipun
lah tuan jarwakna
kaula ajêng miarsi
sang pandhita aris dènira wêcana

inggih wiwitane kang jagad puniku 
mring Hyang Maha Mulya
pundi kang kinarya dhingin
Amongraga sumaur apan datulah

tinibakên puat babu Hawa nêngguh
duk lagine apan
nèng sirahe Adam singgih
aranipun pan aran betal mukadas

ingkang betal muka pan ing têgêsipun
ingkang dadi ngarsa
têgêsing das pan pangèksi
duk nèng kuping kanan wau kayat ranya

duk nèng kuping kiwa wilayat ranipun
yèku nur sênyata
duk nèng mata têngên singgih
pan ingaran nênggih rasa jati ika

sotya kiwa sarirasa wastanipun
duk nèng gulu kiwa
wau wahid wartanèki
duk nèng dhadha wahid wau wastanira

duk nèng ati sirolah pan namanipun
sang tapa angucap
duk lagi nèng pusêr iki
gih punapa anak wastane punika

Amongraga aris wau sauripun 
duk nèng pusêr ika
jamilah wastane nênggih
duk lungane mring sêgara rante ika

duk tumurun nutpah namane puniku
duk nèng kêmpung ranya
albah wastanipun singgih
anèng têngah kalam apan ingaranan

nokat duk nèng pucuking kalam puniku
naptu gaib apan
duk tiba wêwadhah singgih
lir mas timbul tumiba babau Hawa

ingaranan nênggih wadi lawan mani
manikêm wêwadhah
wadi ênggoning raswèki
madi gih ênggone rasa

mani sêjatine rasane puniki
kang manikêm ika
duk kêmpêl rasa sêjati
kakung kêlawan wanodya

manthuk-manthuk pandhita atakèn malih 
dadine punapa
wadi madi lawan mani
lah anggèr tuan jarwakna

Amongraga mèsêm saurira aris
wadi dadi ika
puputihing mata kalih
madi irêng-irêng mata

manikêm pan dadi ugêr netra kalih
lawan dadi ika
duk kêmpêl tibane kalih
anèng wêwadhah punika

sêjatine datulah jatining urip
pandhita lingira
apa rupane raswèki
Amongraga saurira

rasa iku rupane pan anglir gêtih
nging dudu rudira
anênggih ingkang puniki
lawan kaya daging ika

nanging dudu jatine daging anênggih
apan johar awal
pan têgêse johar iki
puniku apan sosotya

pan puniku ingkang dinadèkên dhingin 
roh ilapi ika
sang tapa atakèn malih
paran têgêse punika

ya ingkang roh ilapi ta kadipundi
anggèr padhangêna
Amongraga mèsêm angling
têgêse roh urip ika

kang ilapi têgêse trêsandhaning sih
kinarya pratandha
artine ingkang ilapi
sajroning urip pan ana

wus kalingling dening Suksma kang linuwih
nanging nora kengang
yèn ngugêmana puniki
nênggih kang sami ingucap

datan kengang tungkul wong aulah ngèlmi
yèn anggung jubria
lir wong ngambil minèng kali
ulam sakêdhung pan sirna

mêksa adrêng pêngamèke tan amikir 
pijêr suka-suka
pakewuh tan dèn kawruhi
tan wruh yèn sinisil baya

pan puniku lambange wong ulah ngèlmi
pan kudu prayitna
lan malih ngêdohkên kibir
sang tapa angrangkul agya

sarwi angling putraningsun wong asigit
sun nyana tan limpad
ing kawruh ingkang sêjati
Amongraga saurira

drêmi-drêmi paman kewala puniki
sagêd amicara
yêkti tan sagêd nglampahi
ya ta wau ni kèn rara

sêdangune nèng wurining ramanèki
mirsakên kang sabda
gènira abantah ngèlmi
tyasira agarunêkan

osiking tyas nyata winasis wong iki
baya iki uga
kang pantês ingsun ngèngèri
yèn badhe sual manira

pan mêngkana sang rara osiking galih 
ya ta sang pandhita
alon awêcana aris
marang ing Sèh Amongraga

lah ta anak puniki arinta inggih
bok andika wulang
darbe kawruh pan inguni
kaula tari akrama

nora ayun yèn tan wontên kang jawabi
ing pangawruhira
Amongraga mèsêm angling
kaula ayun miarsa

ing kawruhe bilah kaula puniki
sagêd anglêgakna
ing manahipun mênawi
karya dana kasampurnan

