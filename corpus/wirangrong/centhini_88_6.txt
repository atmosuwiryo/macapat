ya ta wau Sang Mongragi 
nèng gua Kalak amanggon
wus sêlikur dina anèngriku
luaran Mongragi
asiram nèng patukan
sêgêr angga mari lupa

sawusnya siram anuli
Mongraga tumurun alon
prapta ing jêrambah kêrsanipun
malbwèng ing song putri
gogodhag ingkang wetan
mêdal saking lèr mêrginya

ngandika mring Jamal Jamil
lah payo malbèng mêrono
samya tur sêndika sigra laju
marang ing song putri
tumama ing wiwara
arêpit rakiting gua

lawanging gua lir ruji
ruji karang amêncorong
tan sêdhêng dinuga langkung ciut
korining song putri
mêngkana Sèh Mongraga
umasuk sêdhêng kewala

Ki Jamal Jamil tan kenging 
masuk samya sêsak karo
tan kêna pinêksa dadya kantun
wong roro nèng jawi
pan anganti kewala
ya ta Ki Sèh Amongraga

myat langêning gua putri
sangkêp saliring pêrabot
rajakapuntrendah rekanipun
kang kadya tilam mrik
angapit kêmbar mayang
sumbul kêlawan pratula

parsikan kasur guguling
reka gêtrane lir yêktos
kêndhaga kêkawal karang ulu
poponjèn lan pêthi
nginggil têngahing tilam
lir payung agung sajuga

sumilak putih nêlahi
kabèh mêncorong sri tinon
sira Sèh Mongraga nulyandulu
wontên kori malih
malang lawanging gua
patute kadya salêpa

nulya linêbêtan aglis 
sumusup sarwi angesot
pan kalih landhean têbihipun
butule kang kori
apan anjog mêngandhap
wiar godhaging gêdhongan

tan pae ingkang kaèksi
rakiting tilam kinaot
sangsaya murwendah langênipun
kaputrèn mêpêki
nulyana malih lawang
arêpit pipit lêmpitan

kadya gubah angalêngkin
sigra linêbêtan mring jro
nut wironing karang siluk-siluk
têkukaning mêrgi
anjog malih mêngandhap
wiar godhaging jêrambah

tan prabeda rakitnèki
tilam sangsaya di kaot
mubyaring parêngga sri dinulu
lir maniking warih
sabên sawiji tilam
lir payung agung kêmbaran

wontên karang anêritis 
ing luhur pinggir kang kulon
kumucur toyanya tètèsipun
tibèng sor lir grimis
kirih ngalèn lir talang
cêlowok dadya bêbêngan

balumbang alit ambêlik
Sèh Mongraga duk siranon
tirta ingantara sukèng kalbu
ngambil toyastuti
salat nèng karang kamar
ambengatkên tangatira

pan tigang ari tri ratri
dènya nênêpi nèng kono
tana katingalan jroning nêkung
ing sasmita tunggil
tan ewah kadya saban
têrate tuwuh ing tawang

anungge langgêng tan gingsir
ing sasmita wus anggathok
ing cipta tan mangmang trus ing kalbu
mêngkana Mongragi
sawusira tri dina
luar saking pajungkungan

asiram pêrês nèng bèji 
toya tilasing rêraos
sawusnya asiram kêrsanipun
tumulya umijil
cipta laju kewala
tan giris andarung lampah

ya ta Ki Sèh Amongraga
wus mijil saking jro gua
prapta ing jawi kêpanggya
mring santri ro Jamil Jamal
Mongraga alon ngandika
lah payo laju kewala
ngalor nut paraning kêrsa
santri ro matur sêndika

nulya wontên janma prapta
satêngah kêpara tua
saking dhukuh Wanasêkar
Sèh Mongraga lon ngandika
kisanak ngêndi wismanya
lawan sapa aranira
umatur ingkang liningan
kaula pun Lokasraya

marêk kula ing paduka 
duk punapa anèng gua
alon dènya angandika
manira santri ngumbara
amoyang sêparan-paran
Jamal Jamil nambung sabda
kula sojar ingandika
gih wakane Lokasraya

apan wus sêlikur dina
ngubêk jroning gua Kalak
prèhpun adate ing Kalak
pundi kang dadya manpangat
Lokasraya naur sabda
adate kang kêlampahan
sêdaya dadi pratandha
uwuk lan angsale karya

yèn masuk sajroning gua
apadhang tan mawi pandam
barang rurupan katingal
tandha lamun kinalilan
luar tyase kang asusah
yèn tiang tan angsal karya
gua pêtênge kaliwat
obor kadhang asring pêjah

dene kang anggêr prayoga 
pupundhèn ing gua Kalak
apan sêkawan panggenan
kang dhihin jêmbangan carat
ping kalih ing pêsanggaran
ping tiga ing kamar dalêm
ing song putri sêkawanya
pan samya dadya ngalamat

yèn jêmbangan gêng akêbak
adus atawa kêramas
barang kajate glis prapta
lan malih ing pêsanggaran
kucur balumbang bak toya
kaline mili bantaran
têmtu enggal kang sinêdya
yèn tan manggih bêgja asat

pucêt sakèhing rurupan
lan malih ing kamar dalêm
yèn tiang kang bisa munggah
yêkti gêng nugrahanira
kèh tiba lajêng prêlaya
ingkang tan sinungan bêgja
dene ingêsong putrika
kang sêdhêng atawa longgar

lujêng sasêdyane têka 
yèn tiang datan kalilan
pêsthi sêsak sariranya
lêngêne mangsa sêdhênga
de lampah dika punika
kêlangkung angsal nugraha
Mongraga mèsêm ngandika
paman donga pakênira

manira iki supaya
olèh sawabing sasmita
wus paman rika karia
andum waluya kewala
manirarsa alêlana
nuruti paraning kêrsa
tan wruh wêkasaning lampah
umatur ingkang liningan

lamun parêng ingkang kêrsa
ngong aturi mring wismamba
kaula atur sugata
angling ya wus sun tarima
gya pinaring sêsalaman
myang Jamal Jamil salaman
Lokasraya myat Mongraga
lir mas tumimbul ing toya

gya umangkat wau Ki Sèh Amongragi 
pan angalèr ngetan
nut awan ardi Sakêthi
Lokasraya tuduh mêrga

tigang èdhèng dènira atuduh mêrgi
nèng ardi Salumbat
raryan Mongraga lingnya ris
wus paman rika balia

anèng kene kewala pan wus utami
rika tuduh mêrga
Lokasraya matur aris
inggih kang mêrgi punika

lamun wontên mêrgi sisimpangan ngarsi
nyidhat ngilèn ngiwa
sampun paduka mêrgèni
kang nêngên kewala ngetan

anjog ardi Bêlah ngêncêng ngalèr mangkin
mêrgi gêng kang kambah
tiang pêpasaran sami
Sèh Mongraga angandika

bangêt tarimèngsun mring pakênirèki
saksana umangkat
lan santri ro Jamal Jamil
kapungkur ingkang tinilar

Sèh Mongraga mahawan ing wana wukir 
nabrang kali Kêrta
nut tirah-tirahing wukir
jujurang sêngkan sinangkan

ardi Curak ardi Purak ardi Mangir
ardi Surawana
ardi Jaya ardi Lusi
ardi Burat ardi Dara

ardi Singat ardi Putat ardi Kili
ardi Watukapa
ardi Susur ardi Putri
ardi Bêrèk ardi Setra

ardi Ragang ardi Borang ardi Cicil
ardi Sukadana
ardi Kamal ardi Jubris
ardi Kawat ardi Sarang

pan adarung lampahe Sèh Amongragi
pan samêrga-mêrga
guardi kèh dèn ampiri
gua Prècèt gua Wawal

gua Karas gua Kakas gua Riris
myang gua Saroja
gua Gonjak gua Têlik
gua Tasik gua Sulang

gua Kolor gua Sêmbèr gua Titis 
gua Padhangbulan
gua Tèlèng gua Kingking
gua Traya gua Gatra

praptèng ardi Bêlah Ki Sèh Amongragi
aso samya raryan
byar enjang umangkat malih
lampahe lir pêksi nila

prabaning hyang surya duk umijil
mabang ngujwala sumirat ingrat
andipani ron rumêmbe
prêdapa lung mabangun
sumaringah katrangan dening
hyang aruna sumunar
nêrawung sawegung
kèsi-kèsining kanangrat
gambiraya lir wadya pinatuk ing sih
kabinang ing narendra

parintising bun tumamèng sari
sari ruru sinrang ing sadpada
panjrah kêtêp nèng têpi we
sêndhang lwah-lwah ing parung
tirta wêning maya mêlangit
alangên tiningalan
myang pêksi munya rum
jêgigèring sata wana
mrak manguwuh nyangungong anèng pang garing
dêruk munya sauran

kapyarsa sri swarèng pêksi-pêksi 
mawurahan lir samya nêmbrama
mring sang mahawan marang ke
pupujèng arjèng laku
miwah sato kewan wanadri
kabrasat asaksakan
mangsit roangipun
aywana wani nukarta
mring janma di kang lagya alêlana nis
nastapa brangtèng Suksma

Sèh Mongraga ing lampah lêstari
anabrang ing lèpèn kali Bêndha
ardi Bayangan sukune
manjat malih ingayun
praptèng pucak ardi Sêngami
nginggil wontên têlaga
Madirda ranipun
bungase watu pêlatar
tuwin watu canthèng watu kênthèng langking
pèrèng jurang lorodan

kiwa têngên ing ardi Sênggami 
kinubêng ing ardi lit-alitan
lêt jujurang èrèng-èrèng
ardi Gêdhog ardi Puh
ardi Ambên ardi Cêmêthi
nulya ardi Tataban
ardi Palon nêngguh
kandhane kang kuna-kuna
prêtapane Arjuna ardi Sênggami
madhepok ing Andongbang

Sèh Mongraga karênan umèksi
ing têpining têlaga Madirga
anyarong wêning toyane
wontên gigilang agung
anèng ranu kêparèng pinggir
kalembakan ing toya
koplak-kaplikan sru
lir kêploking tandhak raran
ingayoman wrêksa gêng trênggulun bibis
ngarongkob sagayuhan

Sèh Mongraga nèng gilang tri ratri 
samya anglangi angiras siram
enggal nganting busanane
sawusnya anèngriku
Sèh Mongraga ngidêri têpi
ning têlaga Madirda
kêlangkung kayungyun
nulya minggah mring prêtapan
ing Andongbang anèng sapucaking wukir
Rêtawu kang asrama

sela kumalasa gêng amagir
sri kinubêng ing sêkar sêtaman
mirir mrik arum gandane
kathah swaraning manuk
samya rêbut wowohan sami
pêrkutut acêngklungan
manggung ukung langu
Sèh Mongraga nèng Andongbang
kawan dalu sumungku suhuding Widi
anêrang-nêrang cipta

wusnya kawan dalu anèng wukir 
nulya tumurun saking prêtapan
laju kewala lampahe
ngalèr ngetan nut gunung
wus kapungkur dhusun Sênggami
praptèng dhusun Wiraka
wontên wong mêmacul
Ki Jamal Jamil têtanya
lah kang pundi pêrnahe ardi Dalêpih
sinauran Kêdhatwan

datan kenging ngriki ginagampil
saksat angoko tan mawi krama
sampun dika gluwah-gluwèh
Ki Jamal mèsêm manthuk
gih apuntên dika kiai
kang pundi ing Kêdhatyan
manirarsanjujug
nauri inggih punika
nanging ingkang ngatos-atos yèn kêsarik
owêl mêksih taruna

sira Ki Sèh Amongraga
laju lampahira aris
saking ing dhusun Wiraka
ngidul ngetan mring Dalêpih
wana ing Pilangputih
anarêcêl ardinipun
mêrgi sungil silukan
lêlêmpong sukuning ardi
ardi Gawar ardi Rêngu ardi Tantra

ardi Suwak ardi Girang 
ardi Cênthung ardi Upih
ardi Kopyah ardi Groah
ingkang cêlak ing Dalêpih
cêlangaping bênawi
ing Dalêpih sirahipun
kêdhung Grunggung sibêkan
gugulune kang bênawi
pan ingapit ardi Jalak ardi Pasah

arumpil karang kêrakal
cucuri rangah angêri
ardi Jamak kang minangka
sakèthènge ing Dalêpih
wus langkung ardi kalih
ing Tirêban wananipun
nut têpining bêngawan
kang kilèn dènya mênginggil
prapta ing calêrèng Dêlpih Sèh Mongraga

kinubêng ing ardi anak
ardi Gajah ardi Kuning
ardi Tundha ardi Rujak
ardi Babal ardi Putri
ardi Kêkêp ardi Brit
ardi Dangdang ardi Gêlung
praptèng pakêming arga
Sèh Mongraga aningali
buron wana wêtara ngêbêki arga

sato gêng jibêg kumêrab 
buron alit pênuh pipit
susun timbun nèng kêkaywan
sangkêp sèsining wanadri
kêkayon tan rupa wit
gêbèl dening kêthèk lutung
wauwa wêrangutan
luak trênggalung trênggiling
wrêgul rase kuwuk garangan jêlarang

apêpanthan tan caruban
myang kidang mênjangan kancil
kikik wawar ajag yungyang
mesa lawung dhanu nunggil
macan bêlacan singsing
gogor sênggrut samya ngumpul
wirog wraha lan landhak
bajing cirurut myang pithi
jêjêl jibêg supênuh swara ruhara

tan kèksi siti kèbêkan 
ing sato kewan wanadri
mêngkana Sèh Amongraga
rêgu tyasira tan wingwrin
myat godhaning pangèksi
laju tumama mring ranu
anèng sela gigilang
Jamal Jamil tansèng wuri
samya marêp ngidul ngilèn dènya lênggah

sêkala ardi swabawa
jumêglug gumlêgêr ping tri
sigra buron wana sigra
lir Hyang Kala Durga angrik
buron kang alit-alit
angabyag ambyur ing ranu
samya anyirat toya
sarta swaranya gora ngrik
lir udan drês sinêmèni mawurahan

sakwèh kênas buron atas
mrih godha anggigilani
sêjatine brêkasakan
awarni sato gêng alit
ya ta Sèh Amongragi
angipatakên rubiru
mêgêng napas sêsangat
ngusap walikate kèri
nir swuh sirna tan ana labêting godha

nora na kari samêndhang 
pulih lir duk wingi uni
Jamal Jamil arêrasan
bênêr jare kang nuturi
luwih amamêdèni
ing Dêlpih prêbawanipun
baya dhanyang lulurah
marentah sakèhing pidhir
bêthuh dhuruk kèh gogodha mring wong brangta

wau Ki Sèh Amongragi
nênggak anêngan nèng sela
gigilang têngah calêrèng
cêngêng sawêngi rong dina
dènya angikis dria
luar dènira têpakur
sukur ing Hyang Maha Mulya

wontên sasmita kaèksi
têrate mêkar sumringah
anèng têngahing calêrèng
maya-maya kawistara
tyas nuksma ing sasmita
têwakup narimèng kalbu
luyut paningal mawantah

mangkana Sèh Amongragi 
rêsêp dènira tumingal
ing Delpih botrawining we
kêlangkung wêning toyanya
lir tan ana toyanya
têlêsing udaling ranu
katiungan ing selarga

nyêkêdhung singub ngaubi
marang sêpalihing sêndhang
sumingêb atis toyane
ulam gêng-agêng liwêran
sangkêp warnaning ulam
myang ulam ing samodra gung
samya gantya manjing mêdal

Ki Jamal Jamil ningali
kêrikil sadhasar toya
awarna-warna tulise
krêsna seta pita rêkta
dadu myang kapuranta
ijo biru miwah wungu
tuwin ingkang mancawarna

mancur kaujwalèng warih
sêndhang krikile sosotya
gêng alit samya mêncorong
wong roro angum ing toya
gogo kêrikil sotya
krikile samya lumayu
kêsit tan kêna cinandhak

kang anèng êntasan pinggir 
jinuput mring Jamil Jamal
milar krikile mêncolot
mring calêrèng mor ing kathah
ginagap datan kêna
wong roro samya gumuyu
sarwi mojar garundêlan

bilah ngakokakên ati
iki apane kang mawa
lir urip ana matane
wêruh yèn arsa cinandhak
kumalepat akêbat
kangsi gêbibir tan antuk
ah payo wus padha mêntas

gya rasuk bêbêd kulambi
Sèh Mongraga mèsêm mulat
mring wong roro lan dêlinge
lah payo mangkat mahawan
midêr-midêr ngasrama
santri ro sêndika gupuh
umangkat Sèh Amongraga

ngayêngi ardi Dalêpih 
pan tanah wana ing Pilang-
putih Dêlpih têlatahe
salêbak sukuning arga
sangkêp kang sêkar-sêkar
sumrik mirir gandanya rum
rumêmês araras dria

sang wingit myat asrining wukir
kèh kitri nêdhêng woh
pisang sinang suluh ing uwite
isthanira lir cadhang binukti
tuduh raos manis
marang sang marlêsu

supayane rêrêm tyas mangun sih
labêting kêwahyon
lir mêngkana pra wowoh isthane
nanging Ki Sèh Mongraga tan ngèsthi
mring raos angikis
kalising pênyatu

namung Jamal Jamil kang ngucêmil
tansah ngundhoh-undhoh
wowohan kang matêng-matêng pinèt
laju dènya ngayêng Sèh Mongragi
ya ta aningali
gua gêng arêngu

lêlêmpènge ing ardi Dalêpih 
ingkang kidul kulon
kadya cangkêming buta patute
sela kêbo pan sundhul ing nginggil
jèjèr nêm angapit
kadya untunipun

kanan keri balêdhuking ardi
lir pipi yèn tinon
nginggil gua sela munggul gêdhe
magir kadya irunging rasêksi
gumuk sela putih
kiwa têngênipun

kadi netrane Hyang Kala runtik
anguyab jagad wor
taru lata rawudan dhukute
simbar pakis wisamarta wiring
jêjalèn pênjalin
lir wok bris anjêmbrung

Sèh Mongraga mèsêm myat ing ardi
rakite mêngkono
lir ringgiting dhalang buta gêdhe
Kumbakarna mêndhêm ing pratiwi
pupucaking ardi
lir makuthanipun

gya tumamèng jro gua Mongragi 
karênan tumonton
kadya cêthak têlak sayêktine
kanan keri sela gêng adharik
kadya bam sayêkti
pasang patutipun

jrambah sela kasap têngah mêrgi
mulu ngetan ngulon
kadya ilat madal bam rakite
ing laklakan wontên kang kaèksi
sela lus amundri
satilam gêngipun

rakit langse tilam sela langking
lir gubah sinerong
sela êbam ambêlik toyane
gua Jatha ratu kênya puri
Dalêpih kinanthi
marang Ratu Kidul

sêjarah ratu lêlêmbut
Ratu Widanangga Dêlpih
ngêdhaton ing gua Jatha
Ratu Kidul kang sisiwi
ngêdhaton anèng Tunjungbang
sami ratuning dhêdhêmit

putra dadya marunipun 
Ratu Kidul Ratu Dêlpih
puniku patutanira
lêlêmbut Prabu Ngin-angin
kinarya sirna dening Hyang
Ratu Kidul gumantya ji

kramantuk ratu linuhung
Panêmbahan Senapati
Ingalaga Ngèksiganda
mulyakên agama nabi
winahyu sura jayèng prang
kang sinêmbah ing Matawis

Ratu Dêlpih Ratu Kidul
kagarwa Jêng Senapati
dadyèbu maru lan putra
rumêksa wahyuning aji
tah-têlatah nusa Jawa
ing dharatan Ratu Dêlpih

ing samodra Ratu Kidul
samya rumêksèng narpati
Senapati Ingalaga
awayuh prayangan pêri
ratu-ratuning lêlêmbat
ing dharatan ing jêladri

apan wus ubayanipun 
prapta ingaluri-luri
narendra ing tanah Jawa
satrahe Jêng Senapati
mêksih dadya garwanira
tan pae pangrêksanèki

mangsuli caritanipun
ya ta Ki Sèh Amongragi
nèng sajroning gua Jatha
dènya nênêpi nêm ratri
nênêgês ngêningkên cipta
prapta ing wêkasan jati

luaran dènya manêkung
ngandika mring Jamal Jamil
lah payo laju kewala
matur sêndika umiring
wus linggar saking ing gua
ngalor ngetan anut wukir

ardi Suwêng ardi Sêrung
ardi Burêng ardi Bêdhil
ardi Ngok ardi Warangan
ardi Ponjèn ardi Cakri
ardi Rob ardi Pêngantyan
ardi Kitha ardi Bathil

ardi Grabah ardi Kêthu
ardi Wangsa ardi Kaki
ing Cêmpurung ardi Gêwak
ardi Krêsna ardi Abrit
mudhun ardi Sêkarjingga
kapungkur ardi lit-alit

praptèng tunggangan bêlumbang 
ing bêlumbang kêndhiting Pringgadani
tanah Pancodlur ranipun
ing Gandasuli wetan
mangkat sing bêlumbang manjat ardi Lawu
mêdal ing Cêmarawayang
ing Bukur pêngarip-arip

dêdêr ing jurang mangungang
watu goling lire wot ogal-agil
Jamal Jamil grigah-griguh
kidih-kidih anapak
gagrunêngan bilah prie kie iku
jurang jro tan lumrah-lumrah
wod dèn ciki golang-goling

mandah apa kacêmplunga
Jamal bêkus buh-êmbuh kang dera ngling
wus kêlangkung ing wot watu
praptèng Pangaribaya
manjat malih ing Marcukundha mindhuwur
ing watu srêngenge prapta
jangkêp tundha pitu kori

kèndêl anèng Pakêlengan 
wusnya raryan arsa nètèr mênginggil
gya prêbawa ardi Lawu
tirêp tidhêm sêkala
pan jumêgur swabawane ardi Lawu
baskara tan kawistara
pêtêng dhêdhêt anglimputi

laban thathit aliwêran
gumaludhug dhêgdhêr wawar wor riris
mêsês bayubajra lesus
angêdêd maputêran
nêmpuh parang jurang jro sigrong gumrunggung
sumruwung asru grêng-grêngan
sumiut pancawora writ

gênjot jatjêt bumi kontrag
lindhu pêtak rag rêg arga grak-agrik
rigung agra guntur kêtug
pêpangol sela gêmpal
sol wrêksa pang sêmpal kapêrapal pupul
sru kasrêging angin gora
gara-gara rèh kagiri

gêlap kumupak mabungkak 
ngakak anglir panjriting nagagini
pêcut pacalita lacut
pracandha mawalikan
pan kumucak muncrat têlaga jumêgur
mahagni ing palirangan
kumukus mulêk nampêki

ganda rus sangit sumêngak
siwat-siwut balêdhèg amblêbêgi
dhêgdhêr gêdhor mawa ladhu
lêlêdhok anggêladhag
tanpa rungyan gora-godha swuh gumuruh
pêpêdhut mangampak-ampak
têdhuh dhèdhèt erawati

kumêrud kang rungkad larad
lèn swara sru lir janma surak jurit
kulon lor wetan myang kidul
gumêrah anêrambah
barung ruging arga gogrog sru gumêbrug
bragbrêg orêg agêg-gêgan
bumi gônjit gonjang-ganjing

kadya cêpol gumalimpang 
ron-ron rontog mambrak panjrah ing siti
ardi Lawu lir sinêrtu
binirat ing Hyang Kala
ngamah-amah ingrat tar gawêra ngêjur
Sèh Mongraga tyas tan wangwang
wêwêngkon durmaningarsi

sangsaya sru têtêruhing bancabaya
sakêdhap tan ngêndhani
swara byung barungan
jumêbrèt abrêtbrêtan
sumêlèt gumrêbêg angrik
sindhung prakêmpa
kapita tang pratiwi

lir tinawu têlagardi makêburan
watu kol kumba timbis
mêtyagni akatar
lèn paloning parbata
pucak thêl bêntur samyardi
byuha ruhara
pok wukir mogak-magik

bumi bêlah watu cêplok sing bantala 
kajêblès ing wiati
lir gêlap sayuta
malêdug anggalêpang
lirna kang kayu-kayu wit
jadhêl kabrungkah
rungkad kerid ing angin

siwat-siwut sumêbut kadya sêsawat
sabêtan samya sêbit
bat-bêt ababitan
bongkoting wit tan bangkat
bangêt kabuncang ing angin
datanpa rungyan
bantala ngawiati

ing akasa balêdhèg gêludhug gêlap
bubungkak tan ngêgopi
ring prêtala arga
gugrag barubuh bubrah
kasrambah prahara tarik
angantariksa
lir pangriking rasêksi

mèwu-èwu barêng gro sakêthi yuta
gumlêgêr manêngkêri
ngêbêki bawana
ngumandhang anèng tawang
mina sato wana pêksi
brusah bur buah
kabrasat mêsat posit

kumarutug nyêblok saking ngawang-awang 
sato kewan wanadri
lir udan mangambak
sungsun atumpa-tumpa
myang udan sela kêrikil
udan wrêksa swal
barung adrês dan riris

miwah jawah wêlirang murub kataran
tumpêr wangwa kaywaking
yayah lir kiamat
kairup angin topan
barat pangruat sêkalir
bajra pênjara
ngasut ngebat-ebati

makêtêring buana kabina-bina
Jamal Jamil drêmimil
gumêtêr plok-plokan
sira Ki Jamil Jamal
rumasa tan manggih urip
Sèh Amongraga
ngikis tyasira wingit

luyut lêngut tan kêjêp dènira layap
sang monêng tyasnya êning
kongsi tigang sangat
danguning gora-godha
tan antara riris aris
sirna byuh ilang
anggambuh lir winuni

tan ana labêtipun 
sakêdhik kang ron mirungga runtuh
miwah ewah-ewahe sêdayanèki
tan ana singsal salêmut
bumi kayu watu wutoh

Mongraga luar ing kung
Jamal Jamil bingar ulatipun
alon angandika marang santri kalih
lah payo manjat mindhuwur
maring arga Dalêm kono

sêndika aturipun
nulya mangkat lon-lonan wong têlu
langkung arga rêpat kêpanasan nênggih
arga Dièng gya manguntur
praptèng arga Dalêm manggon

pan kongsi tigang dalu
anèng arga Dalêm pan sumungku
bakda subuh umangkat manjat mênginggil
ngidul ngilèn inggahipun
mring arga Dumilah kaot

korinya sungsun têlu 
ing bantal lêngên ping kalihipun
satru tapa lan kawirêja kang kori
praptèng pêkayanganipun
arga Dumilah minanon

pucak sela binatur
sinanggar ing wrêksa tekang tajug
anèng riku Sèh Mongraga kalih ratri
karsanira laju-laju
angayêngi kang wêwêngkon

ing pawukiranipun
lêbak punthuke ing ardi Lawu
wus mêngkana umangkat lampahira ris
nulyana pêthi kadulu
jalak gadhing niup mencok

colot-colot nèng ngayun
pan sajodho mibêr rêbut dhucung
lamun têbih jalak gadhing angêntèni
isthanya lir tuduh-tuduh
mêrga simpangan kang menggok

ya ta wau tinurut
jalak gadhing wruh paraning laku 
datan têbih tan cêlak kang jalak gadhing
munggah tumurun tinurut
cipta tan watir kêslangso

kêrsanira ing kalbu
mring kawah Candradimuka nêngguh
saking arga Dumilah kang jalak gadhing
sêparan kewala tinut
amêgat mêrga mêngisor

praptèng kawah Candradimuka alungguh
anèng sela mandragini
ing kuna pirantinipun
duk maksih jaman dewarsi
ênggon pasiksan ing kono

yèn wus santi makidhupuk anèngriku
ing asela mandragini
sigra cinêmplungkên gupuh
mring kawah kang molak-malik
lêbur tanpa dadi tinon

Sèh Mongraga dènya nênêpi tri dalu 
sawusnya gya mangkat malih
umanjat ngetan mindhuwur
maksih jalak gadhing prapti
anggrêmani lampahnya lon

sêdya mring karang pawidadarèn nêngguh
ardi Mayang dèn ayêngi
kawah Candradimuka gung
atêpung sukuning ardi
Dumilah kang kidul kulon

saubênge arga Mayang sêdayèku
ing pawidadarèn wingit
sakèhe kang dukut kruwut
samya angambar mrik wangi
tan ana ganda kang awon

sukêt-sukêt lang-alang gêlagah rayung
kaywan gêng alit mawangi
lir tilam ingukupan rum
kasilir maruta mirir
lir jêjêbadan marbuk wor

prapta ingkang wêkas kilèn wastanipun
ing Cakrakêmbang tulyasri
sangkêp sawêrnining santun
nagasari widasari
puring patramênggalandong

parijatha manisrêja rêjasa gung
atata marik mêripit
ngubêngi sela sanggar gung
sanggar Ginêng ranirèki
Mongraga nèng kono manggon

anèng sanggar Ginêng namung kalih dalu 
bakda subuh lajêng malih
ingkang sinêdya ing kalbu
ing Pêthaprêlaya ardi
mucung jalak gadhing katon

anèng ngayun jalak tuduh mêrga ayu
Jamal Jamil ing tyas
lir janma si jalak gadhing
yèn wus tutug si jalak anuli ilang

lampahipun nulya prapta kang jinujug
ing Pêthaprêlaya
nèngriku namung saratri
laju ngidul ngetan marang Tinjomaya

mung sêdalu laju mring Cêmarasèwu 
mudhun malih ngetan
marang ing têlaga pasir
sêdalu gya mring tlaga Sandi sêdina

jalak pingul tansah tuduh mêrgèngayun
wangsul malih manjat
saking dhukuh Gandasuli
gya ing Selabanthèng ing Cêmaralawang

lampahipun menggok ngilèn mêrgi ciut
rumpil mung sêtapak
trêjunging jurang abambing
sêdyanira mring gua Sigala-gala

nèng mêrgyèwuh pipitan kang watu-watu
pangol ginocèkan
nulyanon dhampèng andhêmping
padhas putih sela gêlur wastanira

Jamal jumbul wong roro kandhêg ing laku
ningali pragalba
sêkawan samya garoti
mamah padhas nèng dhampèng pating kalemprak

ciptèng kalbu iku paran marmanipun 
macan doyan padhas
athemol lir mangan daging
sami kagyat mulat ing janma manusa

asru gugup pakewuh pêlayunipun
tan ana simpangan
sor jurang jro nginggil ardi
dadya mèpèd muringis ngisis siungnya

Sèh Amongkung tar wangwang mahawan laju
sima tan nukarta
mung gêrêng-gêrêng muringis
Jamal Jamil tyase pyang pyang maskumambang

wus kêlangkung gyaning sima kang garoti
kangsi dadya gua
yèn nuju wuku sawiji
galungan pêrasi sima

Jamal Jamil lumampah sarwi anolih
aningali sima
lumaku ngetan nut mêrgi
lunga prapta gênti mara

dulur lima dulur nêm agênti mêrgi
marang Selapasah
ing arga Gêlur garoti
padhas kang kinêmah-kêmah

lamun nora galungan têrkadhang-kadhing 
marang Selapasah
siji roro datan pati
kaya yèn wuku galungan

ya ta Amongraga lampahira ririh
wus ombèr kang mêrga
luklukan manjat sakêdhik
tantara anulya prapta

anèng gua Sigala-gala Mongragi
wiwaraning gua
abuwêng lir lènging bêdhil
winêtara kawan dhêpa

majêng ngidul ngetan ngongkang jurang trêbis
ngarsèng kori gua
sela gêng-agêng namung tri
sela kandhêm sela gajah

sela pakan minangka tutup nganglingi
kang pama wêrana
jèjèr sumbul lan sela tri
kang kêkaywan pakis galar

arèn majêr tan awoh amung sauwit 
sira Sèh Mongraga
tumama mring gua wingit
jro kêncêng datan jlêgodhah

datan pati kaot wiare lan kori
lir lènging sênjata
lêbêtira winêtawis
saonjotan wirangrongan

alêmpêng sumingêb wingit
jrone mujur ngalor ngulon
pan sela kewala sêdayèku
sela blêg lan siti
ing kanan keri kathah
gêng alit têrusan gua

kang sadhêpa wiarnèki
tan petungan ting pêlongo
Ki Sèh Amongraga anèngriku
apan pitung ratri
angandhas nèng pantogan
lawange katon sabendha

tan ana toya saprintis 
sumuk panas lir dèn obong
Ki Sèh Amongraga sru sumungku
sukurirèng Widi
nikmat tyas kajinêkan
nèng gua Sigala-gala

agorèh Ki Jamal Jamil
tan tahan grah lir ginodhog
tansah manjing mêdal sêdyanipun
angupaya warih
tan antuk mung wowohan
manisrêja parijatha

tan patya kèh angsalnèki
sawusnya ngundhuh-undhuh woh
masuk jroning gua cêlak pintu
ingkang ragi isis
yèn kajêron tan kuat
panas grah kadya pinanggang

mêngkana wus pitung ari
Mongraga dènira manggon
luar sing gwanira arsa mêtu
pangguh santrinèki
aris dènya ngandika
lah payo laju lêlampah

samya matur sêndika glis 
mijil lampahira alon
wangsul mêrginira pinggir trêjung
jurang jro abambing
prapta ing Selapasah
wetaning song wontên singa

pipitu uluring mêrgi
tumingal jalma kaprêgok
kandhêg lampahira sima nêkuk
wangsul ngetan malih
wus ombèr asarsaran
laju lampahe Mongraga

wangsul arga Dalêm malih
dènya minggah ngonjot-onjot
sarira kalêswan karsanipun
ngaso ngaring-aring
anèng sela pundhutan
sagênuk pitu tumpukan

bundêr sela alus laki
nèng kumlasa mujur ngulon
sumendhe Mongraga akrang ulu
ing sela kang mundri
jrambah sor sumayana
undhakan sela bêlabak

Sèh Mongraga layap nèng sela pundhutan 
ênggone
Jamal Jamil wruh bêndarane kuwahyon
anggane

Jamil Mojar Jamal karia sêdhela
nèng kene
manira yun ngambil wowohan kang matêng
yèn olèh

rika dhewe tunggua kang lagya nendra
bêcike
Jamal manthuk pan sarwi amêmêtêki
padane

tan adangu sakêdhap dènira layap
nulyage
angandika Si Jamal mau nèng êndi
parane

alon matur pun Jamil kesah ngupaya
sêdyane
ngambil wowoh kang matêng mênawi angsal
ing mangke

dangu dènya anganti maring Ki Jamil
suwene
kang inganti-anti tan antara prapta
lampahe

angsal wohing parijatha manisrêja
kan pange
Sèh Mongraga mèsêm ningali Ki Jamil
gupuhe

Jamil matur punika woh manisrêja 
tunggile
parijatha kang matêng kang lagya nyadham
sêgêre

Sèh Mongraga narima lampahing santri
gugupe
woh ing manisrêja kang dhinahar kêdhik
sarate

wusnya dhahar santrinya kinèn amangan
karone
samya sêgêr sarira bi anjuru
dêmunge

ya ta wau Sèh Mongraga
kêrsanya kewala laju
santri ro tansah ing pungkur
ing arga Dalêm wus prapta
rarywan sakêdhap awêktu
bakda salat gya umangkat
mêngalor mring pucakipun

arga Tiling kang sinêdya 
ing arga Dalêm tumurun
praptèng lêlêngkèhing gunung
pan langkung ing marga pasar
nulya wit manjat mindhuwur
arêsik tan ana kaywan
mung lang-alang glagah rayung

kèndêl anèng sela canggah
kawit andêdêr mindhuwur
rumambat watu susulur
koryarga Tiling titiga
sela canggah sela lumur
ing sela gêsêng katrinya
saya nênggêl sêngkanipun

kèndêl nèngriku Mongraga
kêparag gêng prêbawa gung
panasing surya kêlangkung
cêlak saking pucak arga
sadungkapan inggilipun
sumuk sangêt ambêrandang
sor panasing agni murub

Jamal Jamil datan kuat
nèng sela gêsêng samyambruk
tan bisa manjat mindhuwur
Sèh Mongraga wlas tuningal
gya dodonga ing Hyang Agung
mèt toya mum gya istika
katrima pandonganipun

santrinya sêkala saras 
datan panas raosipun
gya jalak gadhing kadulu
wus samya lêga tyasira
andulu mring jalak pingul
angling suwe datan prapta
gus jalak gadhing wus rawuh

sanalika gya katingal
mêrgane manjat mindhuwur
pêpangol gujêngi watu
nètèr angubêngi pucak
kèndêl anèng sela luluh
watêsanipun ing pucak
saisinya wus kadulu

sela itêm blêg sêdaya
wutuh alus anglulumut
tan kêna tinapak lunyu
jalak gadhing lincak-lincak
asung mêrga kang tan lunyu
tinurut pêrêt mêrganya
praptèng têtaraking gunung

kêkaywan pucaking arga
jati jêmpina lan kêpuh
kusambi talok trênggulun
pan arga Tiling punika
nênggih pakayanganipun
Hyang Pramèsthi Giri Nata
marma angkêre kêlangkung

arga Tiling pêkarêman 
jilma mara jilma lampus
sato pêksi niup lampus
pan tan kêna ingambaha
kêjawi kang wus linuhung
winênang munggah ing arga
kang tan trang giris tyasipun

mêngkana Sèh Amongraga
nèng arga Tiling nêm dina
ngêningkên tyas kang kawawas
wusanane sanalika
nulyana sasmitaning Hyang
jagad komplang tan katingal
sêgarardi sèsiningrat
surya sasi pon tan ana

mung padhang tan kumalêndhang
aningali dhawakira
lan garwa Ni Tambangraras
tingaling dalêm sasmita
sarju roroning atunggal
nèng tirahing têrate bang
wusnya pagut byar wèntèhan
Sèh Mongraga sukuring Hyang

nulya ngling mring Jamil Jamal 
payo tumurun sing arga
santri ro matur sêndika
nulya umangkat lon-lonan
nut paraning jalak dênta
tumurun lêngkèh kang wetan
manjat malih maring arga
Pamênang sêratri siang

nulya mudhun saking arga
arga Bayu inganjatan
praptèng pucak sêdalu gya
tumurun malih sumêngka
mring pucak arga Sêdewa
sêdintên sêdalu sigra
mêngandhap pan ngalor ngetan
ing lêlêngkèh malih minggah

pucak arga Candhirêngga
tri ratri nulya mahawan
tumurun kêndhit tunggangan
laju tumurun sumêngka
arga Rimbi pucakira
sêdalu nulya umangkat
tumurun lajêng sumêngka
arga Kalithi pucaknya

tri ratri sigra mêngandhap 
sumêngka malih mring arga
arga Aji kalih dina
tumurun lêngkèh sumêngka
arga Bintulu sêdina
pan wus kajajah sêdaya
nulya tumurun Mongraga
ngilèn nut lêngkènging arga

arga Tiling sukunira
têmbing kawah Palirangan
tumurun mring gunung anak
mring ardi Sukuh myang Tambak
kèh brahala rêca-rêca
rakit-rakite lir pura
tilas talêsing kêliran
labêt cêpuri kêdhatyan

pilaring kori pinatra
wiwindon ukir-ukiran
kèh rineka samya sela
blumbang binotrawi patra
gapura rinaja wêtha
ingukir bintulu praba
caritane puranira
Sang Aprabu Brajadênta

Brajamusthi gunung Tambak 
dening Pringgadani pura
kêdhatonya Sri Arimba
lan ari ran Prabakesa
kadang pan sami rasêksa
sawiji Arimbi kênya
ya ta wau Sèh Mongraga
kalih ratri gya umangkat

mêngidul mring ardi Tambak
samya kathah ardinira
lan Sungkuh tan pati beda
sêdintên sêdalu sigra
ngidul ngetan jurang sêngkan
mring Pringgadani sinêdya
praptèng pucaking aldaka
arêrêp mung kalih dina

têmbing kidul lambung arga
sela gêng lir gunung anak
ing sela rimbag wastanya
munggul nginggiling jujurang
têngah malêkah lir bêngkah
angudal jurang toyanya
gumrajag sru kumêrangsang
kali Bandhul sirahira

byar enjing laju kewala
sêdya wangsul mring bêlumbang
tumurun pèrènging jurang
raryan nèng lorog cêlangap
nèng sela Brajamusthika
langkung gêng mèh jujul jurang
ing kuna kêpêlanira
sira Sang Prabu Tutuka

lir gajah andhêkêm jurang 
kêkalih mèh sami gêngnya
ran sela Pêra kesa
sang monêng mulat kacaryan
seyub kêtawingan jurang
ajênak dènira lênggah
Sèh Mongraga ngling prayoga
santri matur lir kukila

lon ngandika Ki Sèh Amongragi
paran wus tapis arga sêdaya
ing gunung Lawu pucake
Jamal Jamil umatur
kados sampun tan wontên kari
pupunthuk pawukiran
pucak ardi Lawu
lêlêngkèh lêmpong lêlêbak
kaidêran wêradin bubucu wukir
kidul sapêngalèrnya

ya ta wontên wong sawiji prapti
saking kidul tumurun ing jurang
angênêr gati lampahe
murugi ing gwanipun
ingkang lagya eca alinggih
dèn adhêp santrinira
nèng ngandhap tumungkul
kang sêdya mara gya prapta
anut lungguh sêmune andingkik-dingkik
asandi abipraya

anèng sela Prabakesa linggih 
sarwi amangku kudhi têrantang
polèng kênthing pênganggene
ing wayah têngah tuwuh
pan kêpara lingsir sakêdhik
kêthu sinjang puntiran
ngaluwêr lir unthuk
ing cacing nyakot kiongan
athi-athi marênthêl gimbal ing sumping
jenggot mèh ngangkat gimbal

sabuk talidatu tasbèh kranthing
mawi kathok kayu tutup rasa
nging mêksih nganggo jarite
wayah sêdhêng agêntur
mangkya dèrèng lagya anitik
dhepok samangsa-mangsa
dènira anggêntur
anggrit kêlèng nèng pakuman
Sèh Mongraga atajêm jatmika wingit
Jamil Jamal duk mulat

marang ingkang lagya prapta linggih 
sarwi bisik-bisik arêrasan
wong iku pego wangune
yèn ta ajaa kêthu
patut wor lan Widigunèki
bagor ing Wanamarta
mandah dening bêsus
mara bêdhèk iku ajar
sêprandene rada tua ambêsusi
susumping iku apa

Jamal gumuyu gêligik ririh
dudu sumping iku rambut gimbal
nadyan mêngkonoa kae
rada gawe dol bagus
sor kang sumping gajah angoling
mandah duk nonomanya
pêthèkku ambêsur
Mongraga mèsêm sasmita
ingkang lagya prapta rumakêt umèksi
alon dènya manabda

anêmbrama kawih ngasih-asih 
tigas kawuryan rèh katambêtan
atur raharjèng pagute
saking têmbe andulu
sapa sintên sinambat ing sih
wingking pundi sananta
kang sinêdyèng ngayun
Sèh Mongraga rum ngandika
manirèki tan pinangka tan wruh ngarsi
lir kinjêng tanpa sotya

mêndhang kêbaratan tanpa siring
apanêngran gus santri kewala
kaulaning Hyang kèh lire
balik paman sirèku
ngêndi padhukuhaning wingking
sapa sintên sinambat
paman parabipun
kang liningan aturira
mênawi wontên kang sudi amastani
pun wasi Wrêgasana

kang misesa Totor wana wukir 
ing ardi Lawu para gocara
ajar ingkang ajur ajèr
janggan gêluntung puthut
ing Talwiring pangendhang mami
Ki Jamal nambung sabda
ih kalinganipun
andika puniku ajar
sinauran Wrêgasana anganthuki
ênggèh mêkotên uga

atêtanya malih Jamal Jamil
pintên kathahe pucaking arga
Wrêgasana lon saure
punapi dèrèng mriku
anginggahi pucaking ardi
Lawu sêdayanira
nauri gih sampun
nanging dèrèng wruh namanya
Wrêgasana nauri pucaking ardi
cacahe gangsal wêlas

ingkang kidul sapta pucaknèki
arga Dalêm lan arga Dumilah
arga Pêthaprêlayane
arga Mayang patipun
arga Cakrakêmbang lan malih
ing arga Tinjomaya
de kapitunipun
arga Rêpatkêpanasan
pucak ingkang lèr wowolu kèhirèki
lianing ardi anak

pêkarêman agêng arga Tiling 
arga Sêdewa arga Pamênang
myang arga Candhirênggane
sêkawan arga Bayu
arga Rimbi arga Kalithi
arga Aji pitunya
lan arga Bintulu
dene kang agêng priangga
pan pipitu kidul titiga kang inggil
arga Dalêm Dumilah

arga Pêthaprêlaya jangkêp tri
ingkang têmbing lêngkèh lèr sêkawan
arga Tiling inggil dhewe
kêlawan arga Bayu
arga Rimbi arga Kalithi
pupucak gangsal wêlas
sami angkêripun
sakèhing wasi jêjanggan
sami karêm pucak pribadi-pribadi
wangsite pinakêman

Jamal Jamil andrêmimil malih 
kang dipun pakêm puniku napa
pra ajar janggan wasine
cantrik gocara cêthut
kawruhe kang dipun bêthithil
punapa beda-beda
miwah saminipun
ki wêwasi Wrêgasana
anauri kantênan beda sayêkti
wukir desa nêgara

bangsa ardi pêkarêmanèki
kamuktène totor nèng panggritan
pala poga kang ginape
tan kadya wong prajèku
abojana sarwa binukti
sakèhing dêdagingan
woh dami kinukus
Sèh Mongraga angandika
kadipundi kawruhe wong ahli ardi
manira yun wikana

Wasi Wrêgasana matur aris
mila tan wruh rasaning dagingan
miwah ulam sêdayane
wohing dami kinukus
dèn olaha sadhengahnèki
tata ardi tan kengang
pala kang pinuluk
pêndhêm gumantung kêsimpar
sawontêne lianipun wohing dami
tuwin ulam-ulaman

rêsi ingkang wus samya linêwih 
tranging cipta sidiking paningal
uning sadèrèng winalèh
uningèng Jawata Gung
kang tumurun ing siang ratri
alêlantaran dina
wuku kang lumaku
Jamal Jamil nambung sabda
kadipundi pawukon pinuthi-puthi
kadya mring kitab Kur'an

Wasi Wrêgasana lon nauri
niku lantaraning kawaspadan
ngaurip awon pênêde
wit wuku têlung puluh
pêndhak Dite wuku sêtunggil
Ngat Paing wuku Sinta
gêdhonge nèng ngayun
dewane Yamadipatya
suku kobok toya umbul-umbul ngarsi
gagak wit kêndhayakan

Dite Wage wuku Landêp nênggih 
Hyang Mahdewa kayu kêndhayakan
nori gêdhong nèng ngarsane
suku kokobok ranu
Dite Manis kang wuku Wukir
Maha Yêkti dewanya
gêdhonge nèng ngayun
suku wingking kobok toya
manukipun manyar kayu nagasari
Dite Pon kang gumantya

wuku Kurantil Anggara Kasih
Bêthara Langsur gêdhong lumumah
kayu ingas ingarsane
umbul-umbul nèng ngayun
kobok toya suku ing wingking
manuke sulindhitan
Dite Kliwonipun
wuku Tolu kang atampa
Sang Hyang Bayu kobok suku ing wingking
bul-umbul gêdhong ngarsa

kayu trênggulun branjangan pêksi 
Dite Paing Gumbrêg Sang Hyang Cakra
gêdhong minêb ing wurine
kobok toya ingayun
kayu gurda yam alas pêksi
Dite Wage Wariga
Hyang Asmara luhung
sulastri pêksi kêpodhang
Dite Kliwon Wrigagung Hyang Pancarêsi
gêdhong bèthèt cêmara

Dite Êpon ing Anggara Kasih
Julungwangi Hyang Sambu dewanya
umbul-umbul ingarsane
toya jêmbangan ngayun
wit cêpaka kuthilang pêksi
Dite Kaliwon Sungsang
gêdhong mlumah ngayun
dewane Bêthara Gana
umbul-umbul ngarsa suku kobok warih
nori kayunya tangan

Dite Paing Galungan gumanti 
Hyang Kamajaya anangga toya
umbul-umbul nèng ngarsane
kayu tangan puniku
manuk bidho nulya aganti
Dite Wage Kuningan
bêtharendra nêngguh
kayunya jayakusuma
pêksi urang-urangan gêdhong nèng wuri
umbul-umbul nèng ngarsa

Dite Manis ingkang wuku Langkir
Bêthara Kala kayunya ingas
cêmara sol sêtunggile
pan gêmak pêksinipun
Dite Êpon Anggara Kasih
kang wuku Mandhasia
Brama dewanipun
gêdhonge anèng ingarsa
kayu asêm pêlatuk-bawang kang pêksi
gya Dite Kaliwonya

Julungpujut Hyang Gurêtna nênggih
ngarêpkên ardi pêksi prit-bawang
pan rumbuyut kêkayone
gya Dite Paingipun
wuku Pahang Hyang Tantra nênggih
amandhi kris liligan
kobok toyèng pungkur
cocak kayu kêndhayakan
Dite Kliwon Kruwêlut Hyang Wisnumurti
astanya ngagêm cakra

toya ing jêmbangan anèng ngarsi 
sasêpahan kayu parijatha
Dite Paing wuku Mrakèh
amunggul gêdhongipun
umbul-umbulira ambalik
tigaron kayunira
nora duwe manuk
Dite Pon Gara Kasihan
wuku Tambir Hyang Siwah gêdhong nèng nginggil
parênjak kayu upas

Dite Kliwon Mêdhangkungan tampi
Hyang Basuki kayune pêlasa
gêdhong nèng nginggil pungkure
we wuri pêksi pêlung
Dite Paing Maktal gumanti
dewane Sang Hyang Cakra
umbul-umbul ngayun
gêdhonge ana ingarsa
manuk ayam alas kayu nagasari
Ngat Wage Wuye tampa

Hyang Kuwera gêdhong lumah ngarsi 
kayu êtal manuke kêpodhang
kris liligan ingarsane
gya Dite Manisipun
cakragatra wuku Manahil
mangku tumbak liligan
toyèng bokor pungkur
tigaron pêksi sêpahan
Dite Êpon Prangbakat Anggara Kasih
dewane Sang Hyang Bisma

suku ngarsa akobok ing warih
wit tirisan pêksi rang-urangan
Dite Kaliwon balane
Bêthari Durga rêngu
gêdhongira anèng ingarsi
manuke ayam alas
cêmara kang kayu
Dite Paing wuku Tampa
Sang Hyang Singajalma gêdhonge nèng wingking
wuni pêksi kêpodhang

Dite Wage wuku Wayang Tampi 
Dèwi Êsri lungguh gêdhongira
toyèng jêmbangan ngarsane
kayu cêpaka arum
pêksinira yam alas nuli
Dite Manis kang Tampa
kang wuku Kulawu
Hyang Sêdana kayu êtal
pêksi nori tumbak liligan nèng wingking
gêdhonge anèngarsa

toya ing jêmbangan anèng wuri
Dite Êpon Anggara Kasihan
Dukut Hyang Sakri dewane
kris ligan anèng pungkur
sarwi manggul gêdhong wurine
pandhan pêksi yam alas
Dite Kliwonipun
selardi Hyang Antaboga
lawan Nagagini ngarêpakên candhi
wit wijayakusuma

pêksinipun puniku pan gogik 
sampun jangkêp wuku tigang dasa
wuku nêm Anggara Kasèh
Kurantil Julungarum
Mandhasia kêlawan Tambir
Prangbakat Dukut nêmnya
Dite Pon sêdarum
ingetang rumêksèng mangsa
lawan bêncèt panca dhêstha ing Kurantil
Sad Sadha Julungambar

kasapta ing Mandhasianèki
duwi astha ing Tambir lampahnya
tri nawa ing Prangbakate
catur dasa ing Dukut
jangkêp nênêm wuku Gra Kasih
etang taun pasaran
pintên Paingipun
kalih warsa Pon sawarsa
Wage kalih warsa Kliwon kalih
manisipun sawarsa

pangayuhing taun lan mangsèki
awit sèrèn eka sad Ponira
sèrèn dwi sapta ing Wage
anulya sèrènipun
ing tri astha Kaliwonèki
sèrèning mangsa marang
pêpêkênanipun
ing catur nawa Manisnya
asèsèrèn kang mangka pasaranèki
panca windu Paingnya

kumpuling etang lan dintênèki 
taun Dal Dite Gumbrêg Paingnya
kalih warsa gya taun Be
Galungan wukunipun
Sukra Paing jangkêp rong warsi
Je Buda Pon sawarsa
wuku Julungpujud
Jimawal Tumpak Wagenya
Julungwangi nulya Ehe ing Kurantil
Soma Wage jangkêpnya

kalih warsa nulya taun Alip
Kêmis Kaliwon wuku Langkirnya
Jimakir Tumpak Kliwone
pan Wuye wukunipun
jangkêpipun ing kalih warsi
nulya malih gumantya
ingkang taun Wawu
ing wuku Landêp punika
ing Anggara Manis jangkêpe sawarsi
etang mangsaning warsa

Kanêm Kapitu Sadha Kasèki 
patang puluh siji dinanira
Dhêstha Karo tri likure
Kalimaning Kawolu
ngênêm likur dina winilis
Kapat lawan Kêsanga
sami lima likur
Kasêpuluh lan Katiga
apan sami pat likur dina winilis
tumbuk Kawolu Kapat

pan pinetang wuku lan mangsèki
Jamal Jamil nambung atêtanya
dospundi bab taliwangke
ngong dèrèng patos surup
warigapak lan warigamis
dene mawi prabeda
kang samyetang wuku
kula dèrèng pati cêtha
sira wasi Wrêgasana anauri
ngriki kang wus kêlampah

taliwangke wuku nêm kèhnèki 
kawit kanêm Warigalit ika
Kuningan Kuruwêlute
Wayang jangkêp nêmipun
sami Dite Wage puniki
lan rangkêpe ingetang
dina pasaripun
ing Paing Budandêpira
Kaliwone Warigapak kang winilis
ing Wage Sukra Ningan

Pon ing Rêspati Lute narêngi
ing Kaliwon sumaye punika
ing Manis Anggara Yange
jangkêp nênêm ingetung
Jamil Jamal nambungi angling
yèn tanah kula ngrika
pangetanging wuku
Warigamis Tumpak Lutnya
dene sanès lan etang dika ingriki
etange Warigapak

manira tanya malih ki wasi
pintên wuku ingkang ringkêl jalma
Wrêgasana lon saure
lilima kathahipun
wuku Sinta ingkang rumiyin
Soma Pon ringkêl jalma
Warigalitipun
Soma Kliwon ringkêl jalma
wuku Langkir Soma Paing ringkêl jalmi
wuku Tambir ingetang

anèng Soma Wage ringkêl jalmi 
Bala Soma Manis ringkêl jalma
jangkêp gangsal Paringkêle
sabên Soma yèn nuju
dina Aryang ringkêle jalmi
ringkêl panunggilanya
nênêm kathahipun
Aryang Wrukung Paningronya
Uwas Mawulu Tungle jangkêp nêmnèki
Ariang ringkêl jalma

pan Wurukung ringkêl sato nênggih
Paningron ringkêl pêksi punika
Uwas kang ringkêl iwake
Mawulu ringkêl wuku
Tungle ringkêl godhong jangkêpi
ringkêl si wa lata ba
gih puniku wau
Sinta Warigalitira
Langkir Tambir Bala jangkêp nênêmnèki
Soma Aryang sêdaya

Wrukung ringkêl sato wukunèki 
kang wuku gangsal nuju ju ma wa
Wukir lan Julungwagine
kêlawan Julungpujut
Maktal Wayang jangkêpirèki
Dite Wrukung sêdaya
gya paningronipun
ringkêl pêksi wuku gangsal
kang ingetang ku su ma wu ku anênggih
Kurantil Sungsangira

Pahang Wuye Klawu gangsalnèki
Paningron nèng Tumpak sêdayanya
gantya was ringkêl manuke
apan la wa ma ma wu
Landêp Warigagungirèki
Mandhasia kêlawan
Mêndhangkungan Wugu
nèng Buda Uwas sêdaya
nulya gantya Mawulu kang ringkêl wiji
ta ga ku ma du gangsal

wuku Tolu lan Galunganèki
Kuruwêlut Manahil Dukutnya
jangkêp lilima wukune
kabèh Soma Mawulu
nulya Tungle ringkêl ronèki
gu ku ma prang wa
Gumbrêg kang rumuhun
Kuningan Mrakèh Prangbakat
Watugunung jangkêpe gangsal winilis
Soma Tungle sêdaya

sampun jangkêp ringkêl nêm prêkawis 
apan wontên malih kang ingetang
ingaranan kala Dite
nèng wuku tri wa ka wu
Warigagung ing Dite Manis
nuju Aryang jagurnya
lawan Kuruwêlut
Dite Wage was jagurnya
wugu Dite Pahang Aryang Jagur nênggih
jangkêp wuku titiga

walêr sangkêr malih saprêkawis
wuku sêtunggil nuju Galungan
nênggih dhungulan wastane
tigang dintên puniku
Dite Soma Anggaranèki
dewa kala tri dina
ringkêl gung puniku
ringkêling para jawata
lamun nuju Galungan ing tigang ratri
minggu tan ana obah

sakèhing jawatèng awiati 
miwah para jawatèng bantala
jawatèng samodra dene
dewaning kutu-kutu
walang taga tan ana kari
ing dalêm tigang dina
sumêne aminggu
ingaran dhêndham kukudan
barang karya tan bêcik kêna ing sarik
pangapêsing jawata

apan kêna soting jawata di
kasabêt ing ila-ila dina
papa mala citrakane
sapudhêndhanira gung
sami walêr sangkêr puniki
apan sangêt priangga
iku sangar agung
tinimbang lan ringkêl jalma
taliwangke kala Dite datan sami
mêksih angkêr dhungulan

sangêt dhêndhan kukudan puniki
inggih yèn nuju wuku Galungan
Dite Soma Anggarane
Dewa Kala adhungul
datan kenging dipun gêgampil
Sèh Mongraga sukèng tyas
myarsetanging wuku
sêsorah pakêming ajar
kabudayaning kabudan kang pinuthi
pêpasthèn winaskitha

Jamal Jamil atêtanya malih 
kadipundi bab lampahing lintang
wuluh lawan walukune
kang parêng mangsanipun
bêncèt lawan wukunirèki
punapa manut surya
punapa nut wuku
Ki Wêwasi Wrêgasana
anauri lampahing lintang kêkalih
wuluh walukunira

tanggalipun myang surupirèki
anèng dintên sawiji tan ewah
sabên ing Soma Manise
tanggal myang surupipun
sami angsal wuku mangsèki
lampahe ring-iringan
wuluh lan waluku
lintang wuluh dènya tanggal
Soma Manis ing mangsa karo marêngi
dwi astha ing tambirnya

Soma Manis Mêdhangkunganèki 
nulya pêndhak Soma Manisira
lintang waluku tanggale
nuju katiganipun
ing tri nawa Prangbakatnèki
Soma Manising Bala
dene surupipun
lintang wuluh nuju mangsa
ingkang siji kasapta Mandhasiyèki
Soma Manis wukunya

Julungpujud pêndhak Soma Manis
lintang wuluku ing surupira
anuju mangsa karone
parêng mangsaning wuku
duwi astha ing tambir nênggih
wuluku surupira
lan tanggaling wuluh
puniku pan sêsarêngan
sontên lintang wluku surup bêdhugnèki
lintang wuluh atanggal

Sèh Mongraga angandika aris
rika tutugêna apêpajar
ujaring pawukon kabèh
Wrêgasana asaguh
sêmu langguk ciptaning galih
dinuga puruita
marang dhawakipun
Jamal Jamil samya mojar
kakang ajar kula andika jarwani
Padangon padewanya

miwah sêngkan turunaning Êsri 
lawan candranya ywa kaliwatan
sadaya nèh jarwakake
Wrêgasana amuwus
inggih sampun andika watir
dewa ingkang lumampah
wolu gantya laku
Êsri Endra Guru Yama
Lodra Brama Kala Uma jangkêpnèki
Sri rêjêki wardinya

Endra samar Guru karêp nênggih
Yama singlu loroning atunggal
Lodra gêtih pasêmone
Brama gêni liripun
Kala murka Uma pawèstri
Dewa Kala punika
yèn nuju lumaku
marêngi wuku Galungan
inggih sabên Galungan ing tigang ari
Dite Soma Anggara

anèngriku dhungule tri ari 
kang kula ucap wau punika
mila dhungul supayane
Dewa Sri mantukipun
maring Sinta Ditene Paing
Padangon sêsanganya
kawit saking dangu
jagur gigis lan kerangan
nohan wogan tulus wurung lawan dadi
pan wus jangkêp sêsanga

dangu watu jagur macan nênggih
gigis bumi pan kerangan surya
nohan rêmbulan wêrdine
wogan ulêr puniku
tulus banyu wurung pan gêni
dadi kayu punika
jangkêp kang ingetung
sêdaya amawa watak
Jamil tanya lampahe ta kadipundi
Wrêgasana wuwusnya

inggih mangke pinetang rumiyin 
sêngkan turunan puniku gangsal
kang rumiyin srigatine
sami gumarangipun
nulya cèlèng-têmbalung nênggih
tumuntên kuthilapas
gya suajagipun
jangkêp gangsal kang ingetang
nulya jabung wuku yèn kula ingriki
sanès lan kapujanggan

yèn pujangga dènya amastani
kalajaya bumi petangira
wuku tigang dasa kabèh
pan pinara sêpuluh
nêlu-nêlu sadumanèki
siang dalu rumêksa
ing jayaning wuku
pitung dintên gênti mara
sabên-sabên wuku kang lumaku nênggih
punika petangira

jabung wuku kala jaya bumi
kang rumêksa ing jagad pracima
wetan bênêr wuku trine
pan Mêndhangkunganipun
Sungsang sela ardi jangkêp tri
Bêthara Mahadewa
Mahdèwi puniku
pasar kutha perak
langse seta kuntul santên kang jêladri
sastra ha na ca ra ka

jabung wuku kala jaya bumi 
kang rumêksa ing jagad duksina
kidul bênêr wuku trine
Gumbrêg Pahang lan Wugu
Sang Hyang Sambu Swagnyana Dèwi
Paing pasaranira
swasa kuthanipun
pan ulung bang pêksinira
langse rêkta ludira punang jêladri
sastra da ta sa wa la

jabung wuku kala jaya bumi
ingkang rumêksa anèng purwèngrat
kulon bênêr kulon trine
Landêp Kuninganipun
Wuye Kamajaya lan Ratih
Êpon pasaranira
êmas kuthanipun
pan kêpodhang pêksènira
langse pita madu jêladrinirèki
sastra pa dha ja ya nya

jabung wuku kala jaya bumi
kang rumêksa ing jagad utara
ing lor bênêr wuku trine
Mrakèh Klawu Wrigagung
Sang Hyang Wisnu Bêthari Êsri
Wage pasaranira
wêsi kuthanipun
pêksi dhandhang pêksinira
langse wulung nila kang punang jêladri
sastra ma ga ba tha nga

jabung wuku kala jaya bumi
kang rumêksa jagad madyantara
têngah ngandhap wuku trine
Krantil prangbakatipun
Mandhasia Hyang Bayu Umi
Kaliwon pasaranya
prunggu kuthanipun
apan gogik pêksinira
langse mancawarna wedang kang jêladri
sastra ji ro lu pat ma

jabung wuku kala jaya bumi
kang rumêksa jagad ngantariksa
nginggil bênêr wuku trine
Kruwêlut Wayangipun
Wriga surya Surèngganadi
sastra nêm tu lu nga lang
nêngguh jabung wuku
kala jaya bumi ingkang
rumêksèngrat kidul wetan kang wuku tri
wuku Wukir kêlawan

wuku Langkir lan wuku Mênahil 
Hyang Kuwera sastra narasonya
nèng kidul wetan prênahe
gantya kang jabung wuku
kala jaya bumi anênggih
ingkang rumêksèng jagad
kidul kilènipun
wuku tri Julungwanginya
Tambir Dukut Sang Bêthara Maha Yanti
sastranipun gandhea

jabung wuku kala jaya bumi
kang rumêksa jagad lèr kilènya
apan titiga wukune
Tolu lan Bala nêngguh
Julungpujud Hyang Siwah nênggih
nurwiti sastranira
gantya jabung wuku
kala jaya bumi ingkang
rumêksa ring jagad êlor wetan nênggih
apan wuku titiga

sinta maktal galungan puniki 
hyang Pritanjala sastranya bya bya
tamat sêdaya kuthane
ingkang samya ingetung
jabung kala jaya ing bumi
yèn wus waspadèng etang
wuku têlung puluh
sêdayane kinawruhan
dadya ruat mala citrakaning urip
kêdah paham angetang

langkir wukir lan wuku manahil
kidul wetan jagad ênggonira
wuku gumbrêg lan pahange
kidul bênêr gènipun
Julungwangi Tambir Dukuti
kang kidul kilènira
Wuye Landêpipun
Kuningan Tolu lan Bala
kilèn bênêr Julungpujud anênggani
lor kulon prênahira

Warigagung lan wuku Marakih
lan Kulawu lor bênêr gonira
Sinta Maktal Galungane
lor wetan prênahipun
Mêndhangkungan lan sela-ardi
Sungsang wetan gonira
Kurantil lan wuku
Prangbakat Mandhasianya
nèng pratala Kuruwêlut Wayang nênggih
Warigalit ing tawang

jangkêp etang wuku tri dadèsi 
dinum sêdasa aniga-niga
anênggani ing prênahe
watêking jabung wuku
ing prang apês ungguling jurit
nêrak apês jayanya
kang ngênggèni unggul
puniki etanging lampah
wuku ingkang katurunan ing srigati
pipitu kathahira

wuku tolu lawan Julungwangi
Wukir Marakih lan Wuye ika
Wugu lan Watugununge
jangkêp pitu ingetung
gya arèsan ingkang winilis
apan wuku lilima
nênggih kang rumuhun
Gumbrêgan lawan Julungan
Mandhasian Galungan Dukut anênggih
jangkêp gangsal ingetang

nulya wrêga-gêmête winilis 
awit Dite Paing wuku Sinta
Dewa Sri Tungle dangune
Sinta Soma Ponipun
Endra Aryang dangu marêngi
Soma Pon ringkêl jalma
nulya Sintanipun
Anggara Wage punika
Dewa Guru Wrukung dangu Sinta nênggih
Buda Kaliwonira

kala Paningron dangu ngêkêli
Sinta ing Rêspati Manisira
Lodra uwas ing jagure
Sinta ing Sukranipun
Paing Brama mawulu gigis
sêngkaning asu ajag
Sinta Tumpakipun
Pon Kala Tungle kerangan
turunipun sapi gumarang anênggih
jabung ing wuku Sinta

jaya bumi nèng lèr wetan nênggih
majêng ngidul ngilèn pitung dina
sampun nêrak kala gêdhe
gantya ing Landêpipun
Dite Wage Uma marêngi
Aryang anuju wogan
Landêp Soma Kliwun
Dewa Sri Wurukung Wogan
nulya wuku Landêp ing Anggara Manis
Dewèndra Paningronya

tulus nulya Landêp Buda Paing 
Dewa Guru uwas wurung ika
apan nuju taliwangke
Landêp Rêspatinipun
Êpon Uma mawulu dadi
Landêp Sukra Wagenya
Lodra Tungle dangu
cèlèng-têmbalung sumêngka
Landêp Tumpak Kaliwon dewanirèki
Brama Aryang Jagurnya

turuning kuthilapas mring bumi
jabung wuku Landêp kilèn gènya
marêp mangetan bênêre
ing pitung dintên sampun
anêrajang kala tan bêcik
gantya wuku wukirnya
Dite Manisipun
Dewa Kala wurukungnya
apan gigis nuju sêngkaning srigati
wukir Soma Paingnya

Uma paningron kerangan nênggih 
wukir ing Anggara Pon punika
Dewa Sri uwas nohane
wukir Buda Wageku
Endra wogan mawulunèki
wukir ing rêspatinya
Kliwon Dewa Guru
anuju Tungle tulusnya
nulya wuku Wukir ingkang Sukra Manis
Yama aryang wurungnya

nulya wukir ing ri Tumpak Paing
Dewa Endra Wurukung dadinya
turuning asu ajage
jabung wuku anêngguh
kala jaya bumi ing wukir
wontên ing kidul wetan
pitung dintên sampun
purun amurugi kala
gantya wuku Kurantil Dite Pon nênggih
anuju Dewa Brama

Paningron dangu sêngkanirèki 
sapi-gumarang mêsat mring wiat
kurantil Soma Wagene
Kala ing uwas jagur
Kurantil ing Anggara Kasih
anuju Dewa Uma
mulu gigisipun
kurantil Buda Manisnya
Dewa Êsri Tungle Kerangan anuli
Krantil Kêmis Paingnya

Dewa Endra aryang nohan nênggih
Kurantil ing Sukra Pon punika
guru Wurukung nohane
Krantil Tumpak Wageku
Dewa Yama Paningronèki
tulus tumurunira
ing cèlèng têmbalung
jabung wuku Kurantilnya
anèngandhap majêng nginggil pitung ari
sampun murugi kala

gantya Tolu Dite Kliwon nênggih
Dewa Lodra uwas wurung ika
sêngkaning kuthilapasa
Tolu ing Soma Madu
Dewa Brama mawulu dadi
Sang Srigati tumêdhak
pawon dènya nurun
tolu Anggara Paingnya
Dewa Kala nuju tungle dangu nênggih
Tolu Buda Ponira

Dewa Uma aryang jagurnèki 
Tolu ing Rêspati jagurira
Dewa Sri Wrukung gigise
Tolu Sukra Kaliwun
Endra ningron keranganèki
Tolu Tumpak Manisnya
nuju Dewa Guru
marêngi uwasing nohan
jabung wuku Tolu lèr kilèn gènèki
pan majêng ngidul ngetan

pitung dintên pitung dalu nênggih
sampun purun amurugi kala
gantya gya wuku gumbrêge
ing Dite Paingipun
Yama mawu woganèki
sêngkaning asu ajag
gumbrêg somanipun
Lodra Pon Tungle tulusnya
turunipun sapi-gumarang mring bumi
gumbrêg Gara Wagenya

Dewa Brama aryang wurung nênggih 
gumbrêg Buda Kliwon Dewa Kala
Wurukung nuju dadine
Gumbrêg Rêspati Madu
Uma Paningron dangunèki
gumbrêg Sukra Paingnya
ing Sri uwas jagur
Gumbrêg Tumpak Dewa Endra
amarêngi mawulu anuju gigis
jabung wuku Gumbrêgnya

anèng kidul bênêr gènirèki
pitung dina ywa murugi kala
gantya wuku Wrigalite
ing Dite Wage Guru
nuju Tungle Kerangan nênggih
sêngkan cèlèng mring wiat
Warigalitipun
Soma Kliwon Dewa Yama
aryang nohan marêngi kang ringkêl jalmi
turuning kuthilapas

Warigalit ing Anggara Manis
Dewa Lodra ing wurukung wogan 
nuju sêngkan Srigatine
ing Warigalitipun
Buda Paing Brama marêngi
paningron tulusira
Warigalitipun
Rêspati Pon Dewa Kala
uwas wurung nuju taliwangke nênggih
Warigalit ing Sukra

Wage Uma ing mawulu dadi
Warigalit Tumpak Kaliwonya
Dèwi Sri tungle dangune
nênggih kang jabung wuku
Warigalit anèng inginggil
ing pitung dintên aywa
murugi kala gung
gantya wuku Wrigagungnya
Dite Manis Endra aryang jagur nênggih
Kala dite punika

wuku Warigagung Soma Paing
Dewa Guru wurukung gigisnya
turun ing asu ajage
ing Warigagungipun
Anggara Pon Yama marêngi
ing paningron kerangan
nuju sêngkanipun
Sapi-gumarang mring wiat
Warigagung ing Buda Wage marêngi
Lodra ing uwas nohan

Wrigagung Rêspati Kliwonèki 
Dewa Brama ing mawulu wogan
Wrigagung Sukra Manise
kala ing tungle tulus
Warigagung ing Tumpak Paing
Uma aryang wurungnya
ingkang jabung wuku
Wrigagung nèng lèr gènira
majêng ngidul pitung ari pitung ratri
aywa murugi kala

gantya ingkang wuku Julungwangi
Dite Êpon sri wrukung dadinya
Julungwangi Soma Wage
Endra paningron dangu
turunipun cèlèng mring bumi
Julungwangi Anggara
kasih Dewa Guru
uwas jagur sêngkanira
ing kuthila-êpas mêsat maring langit
wuku Julungwanginya

Buda Manis Dewa Yama nênggih 
amarêngi mawulu gigisnya
tumurun ing srigatine
ing paturon gènipun
Julungwangi Rêspati Paing
Lodra tungle kerangan
Julungwanginipun
ing Sukra Pon Dewa Brama
aryang nohan ingkang wuku Julungwangi
ing Tumpak Wagenira

Dewa Kala wrukung wogan nênggih
jabung wuku Julungwanginira
apan anèng kidul kilèn
majêng lèr wetanipun
pitung dintên ing pitung ratri
sampun murugi kala
tan pênêd tinêmu
gantya ingkang wuku sungsang
Dite Kliwon Umaningron tulus nênggih
sungsang Soma Manisnya

Dewa Êsri uwas wurung nênggih 
wuku sungsang Anggara Paingnya
Endra mawulu dadine
su-ajag sêngkanipun
sungsang Buda Êpon marêngi
Guru tungle dangunya
gumarang tumurun
sungsang Rêspati Wagenya
Dewa Yama aryang nuju jagur nênggih
sungsang Sukra Kliwonya

Dewa Lodra ing wurukung gigis
wuku sungsang ing Tumpak Manisnya
Bramaningron kerangane
anênggih jabung wuku
sungsang wetan ênggonirèki
ing dalêm pitung dina
sampun purun-purun
nrajang kala tan prayoga
gantya wuku galungan ingkang gumanti
ing Dite Paingira

Dewa Kala uwas nohanèki
galungan ing Soma Pon punika
kala mawulu wogane
wuku galunganipun
ing Anggara Wagenirèki
kala tungle tulusnya
sêngkaning têmbalung
puniku dhungulanira
Dewa Kala tigang dintên andhunguli
Dite Soma Anggara

Galungan ing Buda Kliwon nênggih 
Dewa Uma aryang wurung ika
turuning kuthilapase
galungan Kêmis Madu
Dewa Êsri wurukung dadi
sêngkan ing srigatika
ing galunganipun
Sukra Paing Dewa Endra
ningron dangu galungan Tumpak Ponèki
Guru uwas jagurnya

jabung wuku ing galungan nênggih
nèng lor wetan ngidul ngilèn rêpnya
aywa murugi kalane
gantya kuninganipun
Dite Wage Yama marêngi
mawulu gigisira
ing kuninganipun
ing Soma Kaliwonira
Dewa Lodra ing tungle keranganèki
ningan Gara Manisnya

Dewa Brama aryang wurung nênggih 
kuningan ing Buda Paingira
Kala wurukung wogane
asu ajag tumurun
kuningan Rêspati Pon nênggih
marêngi Dewa Uma
ing paningron tulus
sêngkaning sapigumarang
kuningan ing Sukra Wage dewanèki
Êsri uwas wurungnya

apan nuju taliwangke nênggih
kuningan ing Tumpak Kaliwonya
Endra mawulu dadine
pan jabung wukunipun
kuningan nèng kilèn gènèki
apan majêng mangetan
pitung dintên sampun
purun amurugi kala
gantya wuku langkir ingkang Dite Manis
Guru tungle dangunya

ingkang wuku Langkir Soma Paing
Dewa Yama aryang jagurira
anuju ringkêl jalmane
Langkir Gara Ponipun
Dewa Lodra wurukung gigis
langkir Buda Wagenya
Dewa Brama nuju
paningron keranganira
turunipun cèlèng têmba mring siti
langkir Kêmis Kliwonya

Dewa Kala uwas nohanèki 
nuju sêngkaning kuthila-êpas
Langkir ing Sukra Manise
Dewa Uma mawulu
wogan turunipun srigati
tumurun pêdaringan
wuku langkiripun
ing Tumpak Paing punika
Dewa Êsri tungle nuju tulusnèki
jabung wuku langkirnya

anèng kidul wetan gyanirèki
majêng ngalèr ngilèn pitung dina
sampun murugi kalane
gantya mandhasiyèku
Dite Êpon Endra marêngi
nuju aryang wurungnya
mandhasianipun
ing Soma Wage Gurunya
amarêngi ing wurukung nuju dadi
mandhasiyèng Anggara

Kaliwone ing Anggara Kasih 
Dewa Ya paningron dangunya
Mandhasya Buda Manise
Dewa Lodra was jagur
Mandhasia Rêspati Paing
Brama mawulunira
gigis sêngkanipun
kang asu ajag mring tawang
Mandhasia ing Sukra Pon Kala nênggih
tungle nuju kerangan

turun sapi-gumarang mring siti
Mandhasia ing Tumpak Wagenya
Uma ariang nohane
nênggih kang jabung wuku
anèngandhap majêng manginggil
ing pitung dintên aywa
murugi kala gung
gantya Julungpujutira
Dite Kliwon Êsri wrukung woganèki
Julungpujut ing Soma

Manis Endraningron tulus nênggih
Julungpujut Anggara Paingnya
Dewa Guru was wurunge
kang wuku Julungpujut
ing Buda Pon Yama marêngi
ing mawulu dadinya
wuku Julungpujut
ing Rêspati Wage Lodra
tungle dangu cèlèng sumêngka mring langit
Julungpujut ing Sukra

Kliwon Brama aryang jagurnèki 
turunipun ing kuthila-êpas
mring siti Julungpujute
ing Tumpak Manisipun
Dewa Kala wurukung gigis
sêngkan ing srigatika
nênggih jabung wuku
Julungpujut ênggènira
nèng lèr kilèn majêng ngidul ngilèn nênggih
ing dalêm pitung dina

aywa nêrak ing kala tan bêcik
gantya pahang Dite Paing tampa
Umaningron kerangane
kang wuku pahangipun
ing Soma Pon dewanya Êsri
marêngi uwas nohan
wuku pahangipun
Anggara Wage Dewèndra
mulu wogan pahang Buda Kliwon nênggih
Guru tungle tulusnya

wuku pahang ing Rêspati Manis 
Dewa Yama aryang wurungira
pahang ing Sukra Painge
Dewa Lodra wurukung
dadi nuju turunirèki
su-ajag mring bantala
wuku pahangipun
Tumpak Êpon Dewa Brama
ningron dangu gumarang mêsat mring langit
jabung ing wuku pahang

anèng kidul marêp ngalor nênggih
pitung dintên ywa murugi kala
gantya wuku kruwêlute
ing Dite Wagenipun
Kala uwas jagur marêngi
kala Dite punika
wuku Kuruwêlut
ing Soma Kaliwonira
Dewa Uma mawulu anuju gigis
wuku Kuruwêlutnya

ing Anggara Manis Dewa Êsri 
amarêngi ing tungle kerangan
Kruwêlut Buda Painge
Dewèndra aryang jagur
nohan Kuruwêlut Rêspati
pon Guru wrukung wogan
wuku Kuruwêlut
Sukra Wage Dewa Yama
ningron tulus cèlèng tumurun mring siti
wuku Kuruwêlutnya

ing Tumpak Kaliwon amarêngi
Dewa Lodra uwas wurung ika
sêngkan ing kuthilapase
jabung wuku kruwêlut
anènginggil lêrês gènèki
apan majêng mêngandhap
pitung dintên sampun
purun amurugi kala
gantya wuku marakèh ing Dite Manis
Brama mawulu dadya

tumuruning Srigati mring bumi
tumêdhakira anèng ing taman
marakèh Soma Painge
Kala ing tungle dangu
Marakèh Anggara Ponèki
marêngi Dewa Uma
aryang nuju jagur
Marakèh Buda Wagenya
Dewa Êsri marêngi wurukung gigis
kang wuku Marakèhnya

ing Rêspati Kaliwonirèki 
Dewa Endra paningron kerangan
Marakèh Sukra Manise
Guru was nohanipun
wuku Mrakèh ing Tumpak Paing
Yama mawulu wogan
su-ajag mindhuhur
jabung wuku marakèhnya
nèng lèr lêrês majêng ngidul pitung ari
aywa murugi kala

gantya ingkang wuku tambir tampi
Dite Pon Lodra tungle tulusnya
turun sapigumarange
Tambir Soma Wageku
Brama aryang wurung marêngi
ringkêl jalma punika
wuku Tambiripun
ing Anggara Kasihira
Dewa Kala wurukung anuju dadi
Buda Manis Tambirnya

Uma ing paningron dangu nênggih 
Tambir ing Rêspati Paingira
sri uwas nuju jagure
Tambir Sukra Ponipun
Dewa Lodra mawulu gigis
Tambir Tumpak Wagenya
nuju Dewa Guru
ing tungle keranganira
sêsêngkaning cèlèngtêmbalung mring langit
jabung wuku Tambirnya

anèng kidul kilèn gènirèki
majêng ngalèr ngetan pitung dina
aywa nêrak kala gêdhe
awon ingkang tinêmu
gantya Mêndhangkunganirèki
Dite Kaliwon Yama
aryang nohanipun
turuning kuthila-êpas
kang wuku Mêndhangkungan ing Soma Manis
Lodra Wurukung wogan

nuju sêngkanira ing Srigati
Mêndhangkungan Anggara Paingnya
Brama paningron tuluse
ing Mêndhangkunganipun
Buda Êpon Kala marêngi
uwas nuju wurungnya
Mêndhangkunganipun
ing Rêspati Wagenira
Dewa Uma mawulu anuju dadi
kang wuku Mêndhangkungan

ing Sukra Kaliwon Dewa Êsri 
tungle dangu wuku Mêndhangkungan
nuju ing Tumpak Manise
Endra ariang jagur
jabung wuku Mêndhangkungan ing
nèng wetan lêrês gènya
majêng ngilèn nêngguh
pitung dintên ywa nêrajang
kala gêdhe gantya maktal Dite Paing
Guru wrukung gigisnya

turunipun su-ajag mring siti
wuku Maktal ing Soma Ponira
Dewa Yama paningrone
kerangan sêngkanipun
kang sapigumarang mring langit
wuku Maktal Anggara
Wage dewanipun
Lodra nuju uwas nohan
wuku Maktal ing Buda Kaliwonèki
Brama mawulu wogan

wuku Maktal ing Rêspati Manis 
Dewa Kala tungle tulusira
Maktal ing Sukra Painge
Uma ariang wurung
wuku Maktal Tumpak Ponèki
sri wurukung dadinya
nênggih jabung wuku
nèng lèr wetan ênggènira
majêng ngidul ngilèn pan ing pitung ari
sampun murugi kala

gantya ingkang wuku Wuye tampi
Dite Wage nuju Dewa Endra
paningron dangu turune
ingkang cèlèngtêmbalung
Wuye Soma Kaliwonèki
guru uwas jagurnya
kuthila mindhuwur
nuju taliwangkenira
Wuye Gara Manis Brama wulu gigis
turuning Srigatika

tumêdhak nèng kandhang dèn ênggoni
wuku Wuye Buda Paingira
Lodra tungle kerangane
kang wuku Wuyenipun
ing Rêspati Êpon marêngi
Brama ariang nohan
Wuye Sukranipun
Wage Kala wrukung wogan
wuye Tumpak Kaliwon Uma marêngi
paningron tulusira

jabung wuku Wuye gènirèki 
wontên kilèn lêrês majêng ngetan
sapta ri sapta ratrine
ywa nêrak kala agung
gantya ingkang wuku Manail
ing Dite Manisira
Êsri uwas wurung
Manail Soma Paingnya
Dewa Endra mawulu dadi marêngi
sêngkaning asu ajag

Manail ing Anggara Ponèki
Dewa Guru tungle dangunira
turun sapigumarange
wuku Manailipun
Buda Wage Yama marêngi
ariang jagurira
kang Manailipun
Rêspati Kaliwonira
Dewa Lodra wurukung anuju gigis
ing wuku Manailnya

amarêngi ing Sukranya Manis 
Dewa Brama paningron kerangan
Manail Tumpak Painge
kêlawan nohanipun
pan jabunging wuku Manail
nèng kidul wetan gènya
pitung dintên sampun
purun amurugi kala
gantya wuku Prangbakat Dite Pon nênggih
Uma mawulu wogan

Prangbakating Soma Wagenèki
Dewa Êsri ing tungle tulusnya
sêngkan cèlèng-têmbalunge
wuku Prangbakatipun
amarêngi Anggara Kasih
Endra aryang wurungnya
nuju turunipun
kuthilapas mring bantala
Prangbakating Buda Manis Guru nênggih
ing wurukung dadinya

sêngkaning Srigati maring langit 
Prangbakating Rêspati Paingnya
Yama paningron dangune
wuku Prangbakatipun
amarêngi Sukra Pon nênggih
Lodra uwas jagurnya
ing Prangbakatipun
Tumpak Wage Dewa Brama
amarêngi mawulu anuju gigis
jabung wuku Prangbakat

anèng ingandhap nuju mênginggil
pitung dintên ywa murugi kala
kêlawan aywa mèmènèk
agantya ingkang wuku
Bala Dite Kaliwonèki
Kala tungle kerangan
Bala Soma Madu
Dewa Uma aryang nohan
wuku Bala nalika Anggara Paing
Dewa Sri wrukung wogan

tumuruning asu ajag nênggih
wuku Bala ing Buda Ponira
Endra paningron tuluse
anuju sêngkanipun
ing sapigumarang mring langit
Bala ing Rêspatinya
Wage Dewa Guru
marêngi uwas wurungnya
wuku Bala ing Sukra Kaliwonèki
Yama mawulu dadya

kang wuku Bala ing Tumpak Manis 
Dewa Lodra ing tungle dangunya
jabung ing wuku Balane
nèng lèr kilèn gènipun
pitung ari ing pitung ratri
aywa murugi kala
tan bêcik tinêmu
gantya kang wuku Wugunya
Dite Paing Brama aryang jagur nênggih
Kala Dite punika

wuku Wugu ing Soma Ponèki
Dewa Kala wrukung gigisira
Wugu ing Anggara Wage
Dewa Uma anuju
ing paningron keranganèki
marêngi turunira
kang cèlèng-têmbalung
Wugu Buda Kaliwonya
Dewa Êsri uwas nohan amarêngi
sêngkaning kuthilapas

wuku Wugu ing Rêspati Manis 
Dewa Endra ing mawulu wogan
tumuruning Srigatine
tumêdhak anèng lumbung
wuku Wugu ing Sukra Paing
Guru tungle tulusnya
Wugu Tumpakipun
Pon Yama aryang nohanya
jabung wuku Wugu nèng kidul sapta ri
gantya kang wuku Wayang

Dite Wage Lodra wrukung dadi
wuku Wayang Soma Kliwonira
Brama paningron dangune
Wayang Anggara Madu
Bala uwas jagur marêngi
taliwangke punika
wuku Wayangipun
pan ing Buda Paingira
Dewa Uma anuju Mawulu gigis
sêngkaning asu ajag

wuku Wayang Rêspati Ponèki
Dewa Êsri ing tungle kerangan
turun sapigumarange
ing wuku Wayangipun
Sukra Wage Endra marêngi
ariang nohanira
Wayang Tumpak Kliwun
Guru ing wurukung wogan
ingkang jabung wuku Wayang anènginggil
apan majêng mêngandhap

apan pitung dina pitung ratri 
sampun purun amurugi kala
gantya wuku Kulawune
Dite Manis anuju
Dewa Yama paningronèki
tulus ing Kulawunya
Soma Paingipun
Lodra uwas ing wurungnya
wuku Kulawu Anggara Ponirèki
Brama mawulu dadya

Kulawu ing Buda Wagenèki
Dewa Kala tungle ing dangunya
sêngkan cèlèng-têmbalunge
ingkang wuku Kulawu
ing Rêspati Kaliwonèki
Uma aryang jagurnya
nuju turunipun
kuthilapas mring bantala
ingkang wuku Kulawu ing Sukra Manis
sri wurukung gigisnya

amarêngi sêngkaning Srigati 
ing Kulawu Tumpak Paingira
Dewa Endra paningrone
kerangan jabung wuku
Kulawu nèng êlèr gènèki
majêng ngidul lêrêsnya
pitung dintên sampun
purun amurugi kala
gantya wuku Dukut Dite Ponirèki
Dewa Guru was nohan

wuku Dukut ing Soma Wageki
Dewa Yama ing mawulu wogan
Dukut Anggara Kasihe
Lodra ing tungle tulus
wuku Dukut ing Buda Manis
Brama aryang wurungnya
ingkang wuku Dukut
ing Rêspati Paingira
Dewa Kala wurukung anuju dadi
turuning asu ajag

wuku Dukut Sukra Ponirèki
Dewa Endra paningron dangunya
sêngkan sapigumarange
Dukut Tumpak Wageku
êsri uwas jagurirèki
jabung wuku Dukutnya
kidul kilènipun
apan majêng ngalèr ngetan
pitung dintên sampun purun amurugi
kala yèn kasêngkala

gantya wuku Watugunung nênggih 
Dite Kaliwonya Dewa Endra
mawulu nuju gigise
ing wuku Watugunung
dina Soma Manis marêngi
Guru tungle kerangan
ingkang Watugunung
ing Anggara Paingira
Dewa Yama nuju aryang nohan nênggih
wuku Watugunungnya

ing Buda Pon Dewa Lodranèki
anuju wurukung woganira
kang wuku Watugununge
Rêspati Wagenipun
Dewa Brama paningronèki
tulus tumurunira
kang cèlèng-têmbalung
selardi Sukra Kliwonya
Dewa Kala ing Uwas wurung marêngi
sêngkaning kuthilapas

wuku Watugunung Tumpak Manis 
dewanira Endra kang lumampah
nuju mawulu dadine
marêngi turunipun
kang Srigati marang ing bumi
anèng lêsung tumêdhak
nênggih jabung wuku
Watugunung anèng wetan
majêng ngilèn pitung dintên pitung ratri
sampun murugi kala

sampun jangkêp wuku tri dasèki
lampahing wuku Wrêgagêmêtnya
inganggêrakên lampahe
Jamal Jamil gumuyu
sarwi angling angumpak dhiri
nora jamak kang ajar
ujare ambubruk
prasasat dhalang awayang
paham kabèh boya wus luput ing lali
dhasar pintêr kang ajar

Wasi Wrêgasana ambêdhidhig
mathêm munthuk mèsêm sarwi mojar
inggih kadospundi malèh
tiang wus damêlipun
anèng wukir wuku pinikir
lamun tan mêkatêna
tan sagêd anggêntur
tanpa damêl anèng arga
yèn tan wruha pangulah lampahing budi
kabudayan kabudan

panglêpasing tyas marang Hyang Widi 
kamulyaning marcapadèng dibya
sampurna ing dêlahane
pratisthaning pênggayuh
tang tar giuh mara pangaksi
waskitha ing kasidan
sasêdyaning kayun
têtêse ing panitisan
Jamal Jamil anjawil têtanya malih
mring Wasi Wrêgasana

manira tanya kakang wêwasi
mungguh candranya ing paringkêlan
wuku tigang dasa kabèh
nèh jarwakên sêdarum
tumbuk sangar lan tumbuking sri
sampun tanggêl pêpajar
kang gêmêt sêdarum
Ki Wêwasi Wrêgasana
anauri lah inggih punika gampil
patanyandika mringwang

wuku Sinta patining wong awig 
sêmunira lintang karainan
watêke sarèh budine
sêbarang tyase lêsu
têngah tuwuh manggih bilai
ruate gêdhang saba
kang suluh sêtundhun
sakèhing arès-arèsan
salianing dagingan lan wohing dami
pêndhêm gumantung simpar

sêlawate pan sêlikur picis
wuku Landêp mina pringga pêjah
surating raditya lire
atêrang manahipun
amadhangi sêsami-sami
bilai kêrubuhan
ing wrêksa puniku
jalaranipun tandrêman
ruatipun maja têlung puluh iji
lawan arès-arèsan

sêlawate patang kèthèng nênggih
candraning wuku wukir ringkêlnya
lêsu wana sato lire
gunung asri kadulu
pinaranan ambêbayani
adigung adiguna
angèl budinipun
bilai kinaniaya
ruatipun kêlapa sêtabonèki
pat gluntung lan aresan

sêlawate apan limang picis 
wuku kurantil dhangdhang angurag
nuju ewuhan sêmune
tan lana budinipun
amêmènèk bilainèki
jalaran kèh cidranya
pangruatanipun
nanas sakuncunge sapta
lan arèsan tindhih pitung kèthèng nênggih
wuku Tolu candranya

pasarean sakèh wuku nênggih
lêngkawa kukuwung sêmunira
apan kagêdhèn angkuhe
bilaine kasiung
jalarane ajaga ati
pangruate sêmangka
wutuhan pipitu
res-aresan pinêpêkan
wuku Gumbrêg patining wrêksa anênggih
gêtêr patêr sêmunya

watak wong tinuku abanèki 
lumaku ingajèn wicaranya
kabêlabag bilaine
jalarane kumingsun
ruate bênêman gêmbili
sêpuluh lan aresan
pan sêlawatipun
kawan kèthèng aywa kirang
wuku Warigalit apan jalma mati
tan kantèn sandhang pangan

sêmune kèh sandhang panganèki
bilainira apan kaambat
jalaran murka karêpe
apan pangruatipun
nênggih pisang graita kuning
sêtundhun laresan
apan tindhihipun
patang kèthèng ingkang anyar
wuku Warigagung mina lodan mati
kêtug lindhu sêmunya

apan abot sêsangganirèki
bilainira apan kabanda
sumakèhan jalarane
dene pangruatipun
pan puniku dangdangan uwi
ingêdang wuwutuhan
aresan tan kantun
limang kèthèng ingkang anyar
Julungwangi lumpuhing banthèng anênggih
sarwa rum bar-abirnya

kèh kang asih kèh ngalamatnèki 
bilaine cinabak ing macan
jalaran lumuh asihe
dene pangruatipun
apan durèn pitung galinting
lawan ares-aresan
kucing tindhihipun
sungsang jakawuru tiba
mega mêndhung sêmune pêtêngan atin
kawêsèn bilainya

jalarane wrêngkêng ruatnèki
jagung ontong pan puluh arèsan
sêpuluh kèthèng tindhihe
Galungan lata pruthul
andhap asor kalulun budi
bilaine tukaran
cêla jalaripun
ruate jêram gêng papat
lan aresan sangang kèthèng tindhihnèki
ingkang wuku Kuningan

pring anggagar nuju teja nênggih 
sêmunira sêlamêt budinya
apan kamuk bilaine
jalaran gêminipun
apan nênggih ruatirèki
sêtundhun pisang êmas
lan aresanipun
sêlawat nêm picis kênthang
nulya wuku Langkir lare andawani
urip sarya oyodan

sêmunira wangkot budinèki
bilaine apan tutukaran
jalaran kadurjanane
dene pangruatipun
apan bêndha nênêm gêlintir
nêm kèthèng lan aresan
kang pêpak sêdarum
ingkang wuku Mandhasia
apan ringkêl mina tinilar ing warih
kayu agung sêmunya

dadi pangaubaning sêsami 
nora kêna atut lan sêsanak
anadene bilaine
apan kêna ing siung
jalarane cekre ing budi
dene pangruatira
jambu kluthuk satus
kêlawan ares-aresan
sêlawate satak kèthèng datan luwih
wuku Julungpujutnya

kathah lara sambang rimpung nênggih
mego jodhog lêngkawa sêmunya
watêke bêrèt bêlere
bilaine katêluh
jalarane apan gumampil
pangruatipun pisang
bêcici sêtundhun
kang sinang lawan aresan
sêlawate nêm kèthèng wuku anênggih
Pahang kèh manuk kêna

sêmunira pan anuju ati
watêkipun apanas atenan
anadene bilaine
kinaniayèng satru
jalarane asalah kardi
dene ruruatira
jambu klampok satus
pitung kèthèng lan aresan
nulya wuku Kuruwêlut kapas agring
toya wêning jêmbangan

sêmunira wong sêlamêt ati 
bilaine kêna ing sênjata
jalaran pintêr budine
ruatanipun têbu
irêng patang lonjor nêm picis
sawarnaning aresan
wuku Mrakèhipun
ringkêle baron asêmpal
ing liwawar damar agung amêrapit
padhangantèn elingan

kabêlabak bilainirèki
kêpara ngarêp jalaranira
anadene pangruate
apan kêmiri satus
lan aresan gih satus picis
ingkang wuku Tambirnya
upas lawan racun
lêsu lupa sariranya
têgêsipun tan sarju budinirèki
blai kenging pasangan

jalaran kêdhèp ujarirèki 
anadene ruruatanira
pan timun watang sêlawe
tindhihipun dom satus
lawan pangot waja sêrakit
kang wuku Mêndhangkungan
baya ngurag nêngguh
nèn-unèn barung sêkatya
sêmunipun adêrês sora yèn angling
bilai kasudukan

jalarane kudu-kudu nênggih
ruatane kêlayu sêtampah
kang pêpak aresanane
tindhih picis sêpuluh
nulya malih wuku gumanti
Maktal macan alupa
apan lesus agung
awor angin pancawora
têgêsipun wantêr angên-angênèki
bilaine atukar

kagêdhèn akal jalaranèki
ruatane manggis tigang dasa
nêm kèthèng lan aresane
Wuye pasangan manuk
gêtih tinub ing ruman nênggih
wor kukusing sundawa
ing pasêmonipun
cugêtan ati punika
jalarane saking pakewuhirèki
dene pangruatira

apan kacang dhungdhungan anênggih 
ênêm têkêm lan ares-aresan
anadene titindhihe
pitung kèthèng puniku
gantya ingkang wuku Manail
apan wiji kêpapas
lawan lintang agung
amor mungsuh sêmunira
tansah jaga-ajaga atinirèki
dene bilainira

apan kawêsèn puniku nênggih
ingkang dadya jêjalaranira
kêdhuwurên pênggayuhe
pangruate kapundhung
sêtampah lan aresanèki
sangang kèthèng Prangbakat
kayu wringin iku
sêmpal dening aliwawar
pasêmone wêsi katèn purasani
kakon atèn watêknya

bilaine pan mèmènèk nênggih 
jalaran tyas ngadi-adi ika
pan rambutan pangruate
lawan aresanipun
sêlawate wêsi gêligin
wuku Bala pêndhita
angluwe puniku
sarwa tibèng sela mangsa
asring karya gora-godha watêknèki
katêluh kênèng upas

jalar kagêdhèn nêptu tan bêcik
pangruatipun kara sêtampah
lan aresan pitung kèthèng
nulya kang wuku Wugu
pan kaluyu kêrahan nênggih
patine padha roang
akasa wang-uwung
sêmu jêmbar budinira
bilaine kacuwik jalaranèki
pan saking lêngusira

pangruatipun kimpul sêtampir
lan aresan sêdasa kèthèngnya
dene kang wuku Wayange
ringkêl pasêmonipun
patining andaka wanadri
pratanggapati ika
mega kang lumaku
watak jêmbar budinira
bilaine pan kêna cidra puniki
mênga daulatira

pangruatipun pêlêm sêtampir 
ingkang manis-manis lan aresan
sêlawate wolung kèthèng
ingkang wuku Kulawu
apan inggih rabia malih
wèt dening wêwayuhan
pêksi dewata gung
kumpule bun tibèng sêndhang
apan srêpan ing rêmbug kumpuling bêcik
blai kênèng wisaya

jalaranipun sring srêpanèki
ruate waluh loro ingêdang
jro ginulan myang rosane
pat kèthèng tindhihipun
wuku Dukut ringkêl candraning
apan kitri tinata
ingkang sukêt tunggul
asri larangan dipatya
pasêmone akumêt bubudènèki
blai kuthah ludira

anèng rana têngahing ajurit 
jalarane cukêng puguhira
ruat ing pare wêlute
wuwutuhan kinulub
sêtampir lan aresanèki
nêm kèthèng tindhihira
wuku Watugunung
patining wrêksa narendra
apagêra jaba gêrah uripnèki
blai kinaniaya

jalarane kawigaran budi
pangruate apan pisang raja
sêtundhun kang suluh jêne
kêlawan pisang gabu
sêtundhun lan mundhu kang kuning
miwah ares-aresan
kang pêksi sêdarum
pêndhêm gumantung kêsimpar
sêlawate picis kênthang satak sawi
ruate citrakanya

sampun jangkêp wuku tigang dasi 
Jamal Jamil gawok dènya mulat
mring ki wêwasi pahame
têrang pawukonipun
Jamil nambung sabda mring wasi
kula kêlangkung eram
paham dika wuku
nging kêdhik têksih sumêlang
babing taliwangke etang dika sisip
wrigapak dika lêpat

kula miarsa Kyai Sebagi
ing Wanamarta ragi pujangga
alim aresik etange
sami sêdayanipun
taliwangke ing warigamis
pan wus pinêlanggêran
taliwangkenipun
pan ana ing dina uwas
wasing wrigalit nèng Rêspati Pon nênggih
kruwêlut Kliwon Tumpak

pan mêkotên wuruke Kiai
Sêbagi mring kula wus mupakat
pra majusi ujum kabèh
kang sami muthi wuku
sampun limrah yèn warigamis
ki wasi Wrêgasana
sêmu rada milu
mring kawruhe Jamil Jamal
ki wêwasi Wrêgasana èsmu ering
mring kang ahlul tirakat

Sèh Mongraga angandika aris 
kae wasi ngong tanya ring dika
mungguh palêpasaning rèh
kang muhung mring maha gung
wasisthaning pratisthèng wèsthi
asthagina ginagap
panganggêping kalbu
budi wadining wong buda
kabudayan kang patitis ing panitis
tusthaning kawaskithan

kang kinantha-kantha ingaurip
ayun sumurup ing kêdadean
jarwaa kêjatènane
ginêng-ginênging gunung
dunungêna panuksmèng jati
ki wasi Wrêgasana
tyasira katuju
ing sêmu pagut kêrasa
mêdhar jarwa ki ajar ing Pringgadani
mijilkên sabdotama

