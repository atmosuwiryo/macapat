ya ta wau Jayèngraga
lêga tyasira duk tumon
aris wuwusira lah bok Endhuk
dèn parêk lan mami
pêtêkên wêntis ingwang
sadhelang dhelang gèr sun anendra

kang liningan gya têrampil
datan riringa sag-êsog
mêtêki wêntisnya nyêt-nyêt suku
mêngandhap mênginggil
Jayèngraga ris mojar
wus Endhuk gèr tuturona

sun kêmuli lawan mami 
sirèku karipan loyop
tinarik baunya datan ayun
mung ah ah turnèki
tansah ngarih-arihan
ni rara ajrih kewala

atine nora angêrti
mung jrih saking dèrèng pundhoh
pinêksa tan arsa lênggat-lênggut
amêrèngès suthik
Jayèngraga thêk-thêkan
kêpalang sih durung mangsa

sêkêdhik tan anglawani
krêkuhan tyasnya pêkewoh
tan kêna winasa linging kalbu
kêprie ta iki
gêlême bae nendra
mung sun kêkêpe kewala

paran gèn ngakali iki
uga kêbacut ambengkot
sêkala kèngêtan bêkta sangu
arta rolas anggris
pinundhut saking êtas
rong real ginêgêm asta

pangandikanira aris 
arta ingulungkên alon
nya kie karyanên jajan esuk
lah iki rong anggris
ni rara duk tumingal
bungah gya arta tinampan

anggris dèn iling-ilingi
dèn thinthing reale karo
sangêt bungahira gya kinandhut
uga dèn tingali
pan ginêgêm akêkah
Jèngraga lon wuwusira

mrênêa anggèr wong kuning
turuwèng kene lan ingong
ingikal astanya ni rarandhuk
tan rêndhêt tyasnèki
nurut sakêrsanira
anggêloso siningkêban

angling dèn mênjuluk thithik 
tan ilok turu anèng sor
nulya gêpah minggah wus mênjuluk
watês jangga ngarsi
kinapithing bok rara
ingênggèr-ênggèr lir suta

ni rara tan ika iki
trisna bungah lir mring êmbok
ni rara ingaras saminipun
ingaras mring bibi
tan mêngêrti ing tingkah
Jèngraga mathêm ing dria

kêsamur gêdêring jawi
dhasar tan tinunggon ing wong
bok rara tan polah kinuswa sru
pipinya pinidih
sarya lon wuwusira
sesuk sun wuhi wangira

ni rara umatur inggih
Jèngraga tyas kudu nêmpoh
ni rara tinimpah tanganipun
kinèn angêkêpi
ni raranut kewala
dhinêkêtakên angganya

tan dêrana Jayèngraga
nimbok rara wus kêpêngkok
winingkis kang sinjang ingapinjung
tunjung wungku kèksi
lir manggaring mancungan
rêngat pinarwasèng mangsa

wêntis wus linambang titih 
kengis lir pupus binêthot
lingkab wastranira warastra sru
makasnya amêsi
lêrês paguting gatra
sug sumèntêg kakêbêkan

bok rara kagyat ngunduri
lambung pinagolan kukoh
angongkrong kawêngkang lir kawêngku
cêthik methok nyênthing
kapunthêng binênthêngan
ni rara tan anggraita

saking durung wruh ing gati
dèn nyana tingkah guguyon
tyas rare sih bungah pawèhipun
kang arta rong anggris
bisa tuk winuwuhan
tutut bungah dening arta

bok rara rinêmih-rêmih
makas mêksih jathok nèng gon
tan pikantuk mapan namung mupuk
kabunton ing rêpit
kincip tangèh ing mangsa
sinêrod pandêdêlira

mak rêk katut kang pinidih 
singsal saking kasur wong ro
sik kêkêtan gonggang wangsul kasur
tan tumama mamrih
gatranya winatgata
tan mantra-mantra kawêngan

ni rara amuwus ririh
mring Jayèngraga têtakon
dika niku ramak andhosok sru
dèn apakên mami
pêgêl wêlakang kula
êmpun dèn kotênkên ingwang

tangane dika ulapi
dadak kathik gêgêm gêmbok
ah ta mangke ramak dèn mêriku
lêngêne ambithi
Jayèngraga lingira
ya wis ta mênênga rara

ngunandika jroning galih
biang prie kie mêngko
lamun sun pêksaa mênawa sru
panjriting kapilis
têmah dadi prêkara
tan tutug apawong mitra

nulya ingunduran aris 
warastranira nêlosor
linumahkên sigra sira Endhuk
Jèngraga ngêpithing
ni Endhuk tan sêwala
warastrèng wêntis tumumpang

asta kerinira mêksih
gêgêm ngêlus-êlus gêmbok
asta kananira ngarangulu
sarya angarasi
pipi myang wonga-wonga
nyunyunge ingusap-usap

murinding amakenaki
bok rara angucap alon
lah puniku ramak raosipun
kêpenak kêpati
pêngrasaa sêdinaa
rong wêngi sukak kewala

Jèngraga suka ngêkêti
sarya awêcana alon
ya anggèr mas ingwang sira Endhuk
wong ayu mrêk ati
bisa wèh larasmara
rara aja susah sira

boboconge dèn lawani 
ing lêmpir kunthingan alon
kagungan anglela katon muncu
rêngate amanis
mêmanas tyasing pria
pangusape Jayèngraga

rada masa-masa ririh
bok rara murinding angot
ngulèt pan angrasa rêsminipun
ni Endhuk ngrakêti
ngrangkul jangga sêsambat
ramak konokna kewala

Jayèngraga duk miarsi
sambat pangucape wadon
tyasira kêrantan kusung-kusung
ingiringkên nuli
wêlakange winêngkang
sinlyan pupu rêp-arêpan

warastra ginathuk nuli
têngah rêngating don-adon
prênatan animpang prênahipun
kêbêk angêlèbi
warastranira sigra
dinêdêlakên ing gatra

sêg-sêg warastra tan mingip 
gathuke ing adon-adon
sinêrot pinêlak winasa sru
kontal singsal saking
kasur lan kajang sirah
rêg mênjuluk Endhuk ngucap

dadak dèn konokên malih
iki wêlakangku angloh
mangu Jayèngraga tyas bêliwur
wangsul kasur sari
mênggah-mênggah ing dria
kagagas raosing gatya

ingagag kewala ririh
tan inang nèng adon-adon
batêk warastranya kapit pupu
kêngkêng lir kaywaking
kumêsar limput ing tyas
kontrag rarasing asmara

wus tan kêna dèn sayuti
andrêng warastra mêcothot
mak brol galêgêgan ngathur-athur
drawas anggubrasi
wêntis wêlakangira
nyunyunge gêlaprut kama

langkung kathah dènya mijil 
dèrèng tungtas mêksih kêjot
lagya ngarang-arang ingaluntur
Jèngraga tan osik
kakêjon sariranya
mêksih marêp ring-iringan

grana kêrakêt ing pipi
angganya sêkojur rapoh
ros-rosaning tulang samya kêju
kadya dèn lolosi
kêndho pênggawenira
ni rara kagyat anjola

dening têlêse kang wêntis
lêr-lêran dêlèwèr kêpoh
sêngguh kaompolan duk ing wau
pêndhêsêking wêntis
nyana lêngên kewala
sag-sêg jorog ngambal-ambal

bok rara tanya akidih
niki napa kang mêlopor
jêmèk nèng wêlakang napa uyuh
têka mawi ayid
ês biang dene wrata
lah ramak niki punapa

Jèngraga sumaur ririh 
udun mêtêng makênêng brol
mêcah dêleweran lah wis Endhuk
susucia aglis
gya turuh anèng jogan
Jayèngraga sigra mêdal

têlèdhèk tan bisa linggih
tan kobêr dènira gambyong
kathah angsalira tombokipun
kang samya angibing
mèh bangun wancinira
sayah nulya abubaran

sangêt mêndêm ki pêtinggi
wong sêntanan ting gêloyor
mutah bulaeran kang tinuntun
mring bojone mulih
Jèngraga sigra mêdal
ambarêngi wong bubaran

wêdalira tan kêtawis
laju mring kali agupoh
Kyai Kulawirya sawusipun
bubaran kang ringgit
Kulawirya kèjêpan
mring ronggèng Gêndra kèn mêdal

gupuh sêsarêngan mijil 
ing wanci wus bêdhug suboh
nanging sih pêtêngan gya rinangkul
Gêndra kinapithing
binaktèng palindhukan
mring kandhang sor taritikan

ni Gêndra pinongah-pangih
kêsusu tyasira sompok
saking kadrêngira nekad nêmpuh
mring ronggèng rinêsmi
tan kongsi ngupayèng gyan
ngingkis sinjang rêp-arêpan

ronggèng wus pasang ing kapti
sêngadi suthik thok-ethok
atangkis rengkodan sarwi matur
bok mangke kang ririh
tan kongsi tatan-tatan
pêkèwêd cua dêg-dêgan

ngrika griane kang Cindhil
randha sêpên tan ana wong
nauri êm biang wong kêsusu
sêlak krinan iki
lah wis payo gage ta
dèn gagah bae sêdhela

Gêndra ngrangkul lambungnèki 
ing sabuk wontên mêndhokol
tinanggap yèn arta gya jinuput
sêdaya nêm anggris
wus kinandhut sêmatnya
nêlusur malih tanganya

wontên kanthoging kulambi
garênjêl sigra dèn rogoh
lopak-lopak slaka wus jinuput
bungah angling ririh
mangke ta kula nginang
Kulawirya tan dêrana

kêsusu tingkah saryangling
nginang-nginèng têmên mêngko
sarwi kêthikiran uthi bikut
mêngkang pupu mamrih
nulya wus linawean
sêmada ngingkrang pinapan

wus bênêr anjathok mathis
ngêlayang sêsèndhèn palon
gya nganjat dèn padal nêd grêgêl sru
anglud blês poknèki
Gêndra api gêronjal
batin kur lothung kewala

tan kongsi gêlur ping kalih 
bêdêdêng banjur brol mukok
angglêgêk kêjotan amêrkungkung
ngêdên tan kêna ngling
pan wus sasontên mila
dènya noncong mêsi akas

mila glis mijil raswèki
tan kongsi angonjot-onjot
sawusira tungtas angêlumpruk
gumrèwèl agampil
luar dènya cawelan
Ki Kulawirya asigra

laju kewala anggêndring
mêngidul mring kali gupoh
apan tan kèngêtan darbèkipun
lopak-lopak kari
kêsusu pan kêrinan
dènya lumayu aingkag

kaprêgok lan Jayèngragi 
nèng kali wus dènya suboh
kang paman tan nyana yèn kang sunu
andhêro nèng kali
Ki Wirya gya jinabat
Ki Jayèngraga agiak

kang paman nauri bêlik
ya padha bae wus jumboh
sawusnya janabat nulya subuh
bakdanya gya panggih
sami apopoyokan
kang paman anjumbul mojar

e lah kêtiwasan mami
lopak-lopakku kalolos
rada kadhedhelan lêbur tumpur
dhuwitku nêm anggris
tan sêsangu tentekan
wus mangsa bodhowèng mêrga

titip badanku sadêmi
rumangsa nèng paran repot
Jèngraga alatah paman ngringkus
pasrah pati urip
Kulawirya wuwusnya
bêcike bali mring wisma

katêmu lan kang pêtinggi 
Jèngraga nauri mopo
o ah botên paman lamun wangsul
kula ragi isin
yèn wontên cêcaturan
alêrês pajare paman

sangêt rêkasaning rêsmi
arêpit sangêt kabunton
tangèh ingalukar sakêlangkung
pakèwêd ingudi
kajudhêgan ing lampah
luar jêjawèn kewala

langkung wrat prêbawanèki
badan sêkojur lir theklok
Ki Wirya alatah o lah tanggung
nora kongsi muntir
kang lilikasan mana
wor prêmbèh-prêmbèh anggronjal

kapêtêk thithik anjêmpling
Ki Jayèngraga anjorog
sarya ngling alatah gih puniku
kang kula wigihi
tan wande agêmporan
mandah dukane kakang mas

sêmèntên niki kuatir 
rumaos lêpat kemawon
kang paman wuwusnya sun ya gêtun
èh tuas bêrindhil
tan ana rong grêg-grêgan
basa blêng banjur brol mêdal

sing dèn anu nora gati
enak-enak nginang nyah-nyoh
Jayèngraga latah rwa gumuyu
ya ta ki pêtinggi
kang mêndêm ngathang-athang
anèng pêndhapa ginugah

mring bojone kinèn tangi
nulya tangi mutah sak-sok
sarwi rinaupan gya kêkêmu
bojone ngling aris
dèn age têmonana
dhayohmu kang anèng langgar

sigra dangdan amarani
ikête mêksih bra-ebro
ing pênyananira dhayuhipun
ngalumpul nèng masjid
nulya prapta gyanira
Jayèngrêsmi lon ngandika

man pêtinggi manira mit 
samyandum lujêng kemawon
sun arsa umangkat mupung esuk
pêtinggi turnya ris
inggih sumanggèng kêrsa
nuwun apuntên paduka

saking kêkirangan mami
maklum paduka kemawon
Jayèngrêsmi marma lon amuwus
inggih sami-sami
umatur malih tanya
rinta lan paman paduka

dene tan wontên ing pundi
Jèngrêsmi nauri alon
ngrumiyini lampah ngiras subuh
rèrèn anèng kali
lamun ngêntèni paman
mênawa yèn kêsiangan

ki pêtinggi matur inggih
andhèrèk lujêng kemawon
gih paman sun trima nulya gupuh
umangkat Jèngrêsmi
Nuripin wus pamitan
angiring mring mas kumambang

ya ta laju lampahe Ki Jayèngrêsmi
Nuripin tan têbah
mêrgi nut pemahan mripit
wus mêdal jawining dhadhah

mudhun pèrèng palêstrèn pinggiring kali 
kang anèng ing sela
Kulawirya Jayèngragi
sêmu rikuh kêlimputan

Jayèngrêsmi mèsêm angandika aris
lah seawi paman
umangkat mupung aenjing
payo yayi Jayèngraga

wa mêngkono sira yèn mikir angari
nèng Kêplêng kewala
besuk bae sun ampiri
kang rayi gumujêng latah

Ki Nuripin nambung atur mring Jèngragi
prayogi kantuna
nèng dhusun langkung utami
apan benjing ingampiran

Jayèngraga nauri gumuyu angling
lo milu mêmada
si dilêlèngèng Nuripin
tak sêbrak jenggotmu jêngat

Ki Nuripin ngêlècêm sarwi anglirik 
mring Ki Kulawirya
sarya sêgu andhèhèmi
Ki Kulawirya alatah

ih si cêblung lirike dadak mratani
mringong amêmada
matur sintên kang madani
lah gene dêlêng maringwang

gih punapa tan kenging tiang ningali
angangkah punapa
mangsi ngicalêna anggris
lan lopak-lopak sêlaka

gêr ginuyu marang ingkang putra kalih
kang paman alatah
sarwi nyirati Nuripin
mukane kêbês lumajar

sru gumuyu gêrundêlan ah niwasi
lah kêbês apa ta
esuk-esuk anyirati
adhême nora kêjamak

Jèngraga ngling apa wruh sira Nuripin
matur inggih priksa
kaula lir anênggani
kula sêne dhatêng kandhang

yun lumajar kula jrih yèn jêjaruhi 
lêrês nèng sor palang
dhodhok ing palon tan osik
apênêd lir tiang tanjak

mawi kêprak sêpindhah tan malih-malih
nuntên sami bubar
sarêngan pêlajêngnèki
lir peyor kucing gandhikan

Kulawirya sigra amburu Nuripin
kang binuru kêbat
ngêmpêt sarwi dèn bandhêmi
wang-wêng indha datan kêna

Kulawirya ngling sru guyu-guyu runtik
si dicêprot edan
dadak mêlèhkên wong isin
wangsul ginuyu kang putra

nulya samya laju dènira lumaris
nabrang kali Konta
tan ajro toya tês cêthik
ngêbyak praptèng brang kidulan

Jayèngrêsmi nguwuh-uwuh mring Nuripin
dèn aglis nabranga
Nuripin mlajar nututi
ge-age cingcing angêbyak

pra ngawirya wus munggah pêpèrèng kali 
Nuripin sih ngêbyak
Kulawirya aningali
Nuripin nèng têngah toya

dèn bêbajong ing watu saking inginggil
kiwa têngênira
Nuripin ajêlah-jêlih
gih sampun kapok kaula

samar-samar pyar-pyur atine Nuripin
yèn kêna dhasira
kapak-kapok aturnèki
sêpindhah niki kewala

byar raina soroting surya mranani
kirnaning kanangrat
kêpraban ujwalèng rawi
ruwiting patra katrapan

dening hèr bun lir pruntusing grana rungih
karongèh katrêsan
ron kitri kêdarus ngangin
lir tangkis-tangkising asta

panêngkahing wanita pinrêpèng rêsmi
sunguting prêdapa
kadya dyah angrêrêngoni
akathah langêning awan

ya ta wau lêstari dènya lumaris 
tan arsa nut mêrga
agêng pinggiring bênawi
nusup ing wana wulusan

gêng bondhotan kadhang manggih mêrgi alit
yèn judhêg gya nasak
wana Bêgêndul langkung writ
pra kirna sangkêp sarwana

Jayèngrêsmi raryan sasoring kusambi
samyeca amucang
aring kasisiring angin
Ki Jayèngrêsmi ngandika

inggih paman sami rêraosan ngilmi
mênggah ing agêsang
dununging kawan prêkawis
mêrganing nikmat kiparat

rahmat lawan musibat puniku pundi
paman Kulawirya
sêwawi nèh mumuradi
kang tan inang sayêktinya

Kulawirya alon dènira nauri 
ya mangsa bodhoa
angêmpèk kewala mami
Jayèngrêsmi lon lingira

mêrginipun kiparat pan anggêgampil
mring kukuming sarak
ngêbot-bot pênggawe tipis
têmahan kenging kiparat

dening mêrginipun ing nikmat puniki
kang rosa cêcêgah
ing rasa ingkang binukti
supaya pinrih lupaa

angsal ngêlèh pikantuk ingkang binukti
tan ketang sêpala
têmtu yèn nikmat sayêkti
dening mêrganing musibat

pan amaha nêrak laranganing ilmi
ngaramkên kang kalal
ngalalkên kang karam najis
wus wruh sajangjining sarak

nora busuk nora pêngung nora lali
kudu nêmpuh maha
puniku kang dèn arani
musibat nut jajalanat

mêrginipun ing ramhat puniku asih 
asih ing lèkira
nyrêtu turu siang latri
pinrih asru aripira

ingalayap lêse sadurunge ngimpi
punika babagan
ing layap kawan prêkawis
kang dhihin layaping nendra

kaping kalih layaping sahwat ing gati
ping tri layapira
ingasalat ingkang muslim
kang têkèng sêjatinira

ping sêkawan layaping sêkaratnèki
kang kêlawan iman
sami prasanaking pati
sêdaya lèjêming pêjah

datan wontên sêkêdhik kang dèn antèni
myang tan milih papan
sagone tibaning takdir
datan antara ing mangsa

lir mêkatên ugi brangti mring pawèstri
drênging karsasmara
tan kongsi nèng kasur sari
kang samya kayuyunira

wontên sanggèn-ênggèn dènira pulang sih 
tan ngêntèni papan
tan pae lawan wong bukti
yèn sangêt pangêlihira

datan kongsi ngêntèni ajang kang bêcik
tan kanti angolah
ulam-ulaman kang adi
lawuh siji thil aeca

Kulawirya noraga angrasa sisip
miwah Jayèngraga
tumungkul angrasa ajrih
rumaos yèn kalêpatan

mila kêdah ing dalêm gêsang puniki
nungge ing apêngal
kipayah kêlawan ngilmi
yèn ta lamun maro karya

ing kal dunya lan kal arat wus bagi
kina tan kengang
pênggawe kalih prêkawis
tan kenging yèn pêpekaa

pan ambuburakên ing ganjaranèki
yèn apngal kal dunya
kang sumungku ing pakêrti
tan melik apngal akerat

Kulawirya èsmu merang ngraos sisip 
miwah Jayèngraga
sakêlangkung jrihirèki
Nuripin watuk ampêtan

Kulawirya tanggap watuke Nuripin
Nuripin binalang
ing susur têlês kang mandi
tèplêk kêna matanira

Ki Nuripin anjola mire gonèki
sarwi gêrundêlan
gugujêngan sok nglarani
dhuh biung pêdhês matèngwang

susur têlês idu têmbakone mandi
Kulawirya latah
ngling gene dadak matuki
Nuripin gumuyu suka

kêkêl ucêk-ucêk mata sarwi angling
ih ambakna lantap
landhêp ing pasêmon osik
tan kêna kêmrêki obah

ia talah awak mono yèn ta lagi
mêtu cilakanya
kudu kèh mênganing sisip
watuk bae dadi dosa

kêdumêlan rada guyu-guyu nangis 
mata bang mêrbabak
kumocor amrêbês mili
Jayèngraga angandika

ênjêt bae Nuripin lethokna bêcik
Nuripin plêrukan
ka dene iku sawiji
ngling lah botên mindhak lara

Jayèngraga suka gumuyu sarya ngling
ia yèn sing lara
sisihe kang nora sakit
matur ah dede pabênan

Jayèngrêsmi mèsêm ningali Nuripin
sarwi angandika
yèku ko yèn mari sakit
rasane matamu padhang

bêtahêna bae mêngko nuli mari
lah suawi paman
mangkat sêdhênge wus aring
anulya sami lumampah

nurut pinggiring wêlahar murang mêrgi
angsal saonjotan
ngidul ngilèn lampahnèki
ngambah bêbangkaning wana

têrataban bêbondhot gêmbêlan alit 
kèh buburonira
banthèng kênthus lan jêjawi
kancil myang kidang mênjangan

wana ing Sêlambur kathah isènèki
lutung wêrangutan
wauwa bajing trênggiling
kuwuk landhak lan adhapan

rase lingsang garangan buron kasturi
kikik ajag yuyang
gogor bêngkos blacan singsing
singa gembong tutul kombang

sawêr aliwêran puspakajang konyit
sima agêluran
myang pêksi sangkêp munya sri
wèh rarasing kang lumampah

wêktu luhur ya ta wau Jayèngrêsmi
rarywan arsa salat
lohor datan ana warih
Jèngrêsmi alon ngandika

èh Nuripin sira ngupayaa warih
kang kêna kinarya
mèt toya wulu kang suci
sêmbahyang lalurat toya

Ki Nuripin umatur kaula dugi 
ingriki punika
dhasar datan wontên warih
sêdangunipun lumampah

tan mrangguli toya lèpèn sêndhang bêlik
sangêt awis toya
Ki Kulawirya nudingi
sarya ngling iku wong apa

wong kinongkon durung lumaku madoni
nora kêbênêran
mara ta mênyanga aglis
matur gih tuas kangèlan

lamun dangu gèn kula ngupados warih
dados tos-antosan
têmah pot wêktu wus akir
luhung toyamum kewala

Kulawirya ambêkuh ngagaki bithi
Ki Nuripun mingkar
angling kandhuhan si padhil
dèn kongkon malês parentah

Ki Nuripin umatur sayêktosnèki
ajrih kathah sima
sawêr ting slosor gêng alit
tan pitados tyas kaula

Jayèngrêsmi gumujêng myang Jayèngragi 
guyune alatah
kalingane Si Nuripin
kadèknèn mubêng kewala

e mêngkono jawane atine wêdi
alas kèh macanya
Ki Kulawirya ngawiti
sarwi amêksa kèn mèntar

Ki Nuripin ajrih Ki Kulawiryèki
wrat-wratên lumampah
wus mèntar santri Nuripin
ngupaya we kering kanan

sapêmbalang dohe gènya golèk warih
sigra Kulawirya
andingkik lakunirèki
Nuripin angungak-ungak

nora kêna kumrêsêk Nuripin jondhil
ulate abias
angrungu guwiking gênjik
cinêbak ing mong minangsa

gêrêng-gêrêng swaraning sima sih têbih 
gya Ki Kulawirya
nyandhak tugêlan kaywaking
bugêl gêng kinarya balang

tibèng grumbul kumrosak bêk sandhingnèki
Nuripin aniba
ambêngok lumayu gêndring
alok biung kêtiwasan

Kulawirya lumayu glis prapta linggih
Nuripin rênggosan
prapta gugup matur blai
kaula tiwas mèh pêjah

dipun tubruk ing sima agêng nglangkungi
apan alit kapal
sirahe sêtumbu isi
yèn ta sampuna akêbat

gèn kaula lumajêng aniba tangi
bilah dadi apa
biung-biung mèh bilai
samya gumujêng sêdaya

Kulawirya angampêt guyunirèki
sarwi angandika
wong mono nora ngêdohi
dhapurmu kaya kêluak

nora urus ambakna jirih kêlangkung 
tan kêna kumresak
lumayu aniba tangi
kur sum balang bugêl bae katon macan

sru gumuyu Nuripin sarwi umatur
sampean punika
adamêl guguping ati
sakit dhadha kula kongsi babak bundhas

inggih sampun malih-malih kadya kang wus
anggugupi manah
tan ilok ngêgèt-êgèti
ah si cêblung andadak dhawuh parentah

ginaguyu marang putra kalihipun
Jèngrêsmi ngandika
inggih talah kadipundi
wong angalih pêngaos puniku paman

sabatipun saking punapa witipun
kang paman lon nabda
mangsa bodho gyan muradi
apan durung anêmu murad manira

alon muwus Jèngrêsmi inggih puniku 
kapêcatan iman
wit kagèt eblis nganjingi
nut usike dènya adamêl pêngrasa

milanipun Nuripin puniku wau
bugêl katon macan
dhasar osike kadyèki
sêdangune gènya jrih ngên-angên sima

manthuk-manthuk kang paman sarwi amuwus
layak ya mêngkana
wong jêrah kandhih ing eblis
sabab nora duwe dhêdhasar têwêkal

alon muwus Jèngrêsmi inggih saèstu
milanipun paman
mênggah ngagêsang puniku
kêdah sura lêgawa sêbarang kêrsa

alon matur Jèngraga mring kakanipun
mênggah ingatitah
kêndêl lawan kang jêjêrih
kados botên kenging alilinton watak

lon amuwus ya bênêr kaolmu iku 
yèn wus titahira
kêndêl jêjêrih wus têkdir
nanging kêna uga kêlawan ihtiar

yèn wong iku apa gugulanganipun
pan dadi wuruknya
bodho pintêr kêndêl jirih
ia wuruk kang dèn arani ihtiar

dèn têtau iku pangudining tuwuh
pêngalihing watak
busuk praptèng pintêrnèki
kang jêjêrih tumêka ing kêndêlira

wus têrtamtu saguna sêtata tau
tuhu tahan tuman
saban soban wanuh wani
wana wanèh wiwinihing agugulang

yèn wus wanuh wuwuh atine têwajuh
nèng wana wulusan
barang yèn durung nglakoni
kèh ringgane was-was malah tan kêduga

saking durung bae kêlakon puniku
yèn wus ta kêlakyan
nora nana kêlah-kêlih
ingkang dadi pakewuh nora kewuhan

alon muwus kang paman ia saèstu 
kadya muradira
Jayèngrêsmi angling malih
gih sêwawi paman angupaya toya

karya wulu Ki Kulawirya amuwus
wis aywa asusah
manira dhewe ngulati
sigra mentar Ki Kulawirya ngupaya

tan adangu Ki Kulawirya andulu
kang gênthong gêng sela
tiningalan isi warih
nulya wangsul asojar ing putranira

samya gupuh amurugi gênthong watu
ngambil toya kadas
nyawukarwi ancik-ancik
wusnya juru dêmung nulya samya salat

ragi akir wêktunira
lajêng kamat rêbat pêrlu
sabakdanya wêktu luhur
lajêng wêktu salat ngasar
wus antara bakdanipun
Jèngrêsmi alon lingira
lah sêwawi paman laju

anulya samya umangkat 
ngidul ngilèn lampahipun
ngambah têratab anglangut
jog dhusun ing Palêmahan
tan arsa kampir ing dhusun
nasak wana gêrumbulan
praptèng dhusun ing Sumambung

rarywan sêjawining dhadhah
kaanggongan arsa nginum
wening nyu kumêruk buntut
Nuripin marang pêdesan
ngilèni dawêganipun
sêkawan wus pinarasan
katur ing bêndaranipun

wusnya nginum we dawêgan
mucang nulya mangkat gupuh
sêdhêngan tinilar kantun
pa lêstari lampahira
nabrang lèpèn namanipun
Kêndhorok wus sinabrangan
lêncêng kewala angidul

praptèng dhusun ing Mamênang 
dhadhahe asri dinulu
rarywan ing wêlahar wau
pinggir mêrga patêgalan
Jèngrêsmi alon amuwus
paran kêrsane pun paman
punapa rêrêb ing dhusun

punapa lajêng kewala
wanci surya mèh sumurup
kang paman nauri wuwus
ia pa sêkarêpira
kewala manira anut
mampir sênadyan banjura
paran saprayoginipun

kang putra alon turira
prayogi kewala laju
tan susah ngupaya ranu
ngupaya kikisik padhas
ing atirakat pikantuk
pinggir lèpèn pêlabuhan
kang paman wus samya rêmbug

nulya lon samya lumampah
sêtêngah onjot dohipun
praptèng kisik platar wau
pinggiring kêdhung Bayangan
toyanya lêmpêr amuruh
platar pranti pêdhedhean
yèn enjing sakèhing bajul

wit kusambi gêng lan ingas 
asingêr ngêrongkob singub
wanci surya tunggang gunung
Jèngrêsmi alon ngandika
punika paman pikantuk
kêkadhar pinggir narmada
ing dalu têrang asamun

angikis dria prioga
tyas bombong samêktèng samun
kang paman nauri wuwus
ia pêkolih utama
Ki Nuripin angacêmut
muwus ririh gêrunêngan
êh rada tuna thithik sun

tirakat mêksih kuciwa
Ki Jayèngraga amuwus
apa Nuripin ko wuwus
matur ngungkrêd ulatira
inggih piamabakan wuwus
mênggah lampah tirakatan
pan kirang utaminipun

prayogi nèng pêdhusunan
pêngraos kula pikantuk
tirakat ing rakêtipun
Kulawirya wruh ing cipta
bat ngadêg sarwi amuwus
si dicêprot anggêgarap
patut dèn cêmplungkên kêdhung

dèn candhak cêg gulunira 
jinorog-jorogkên kêdhung
Nuripin anjumbul-jumbul
sarwi bêngak-bêngok sambat
dhuh bêndara kyai sampun
mangke kêcêmplung têmênan
ing kêdhung kèh bajulipun

Nuripin mêthakol kêkah
dènira angrangkul lambung
asru sambat biung-biung
dèn wêngkang-wêngkang tan kêna
grêjêgan kringête kumyus
Jèngrêsmi mèsêm tumingal
Jèngraga suka gumuyu

Kulawirya latah-latah
sarya sru dènira muwus
wis ta aja sru anggêlut
cokore ngêthêpêl awak
mêngko ga padha kêcêmplung
gya lukar kang jêg-ujêgan
Ki Kulawirya alungguh

Nuripin nyêkêli lênggah 
Kulawirya ngling gumuyu
bok di mrono gonmu lungguh
kandhuhan de sumêntana
Nuripin sangsaya maju
lo lo dhasar rada buyan
umatur ah botên purun

yèn têbih tyas tan pitaya
aluhung cêlaka lungguh
wontên rewange kêcêmplung
dimèn kêdhahar ing baya
lo puniku ting pêdhêngul
angambang mundhut sampean
Ki Kulawirya anjumbul

ih cêblung kêparat edan
wong dèn tawakakên bajul
bêcik dhasmu pakan bajul
umatur dede pabênan
kang putra samya gumuyu
Jèngrêsmi lon wuwusira
punika istilahipun

ing dalêm gêsang punika
kang wus purun ing pêkewuh
wruh godha rêncanèng lampus
tan wigih marang bêbaya
puniku mênganing luhung
yèn wus wanuh wanèng baya
kalis saliring coba gung

thikil sêmining mangunah
kang sura lêgawèng lampus 
sami ugi paminipun
Nuripin ajrih mring baya
kadêrêng-dêrêng tan purun
nyana bilai kewala
tan winahyu kanthinipun

beda lan kang sampun wanuh
ing coba kang bêbayani
tan wruh yèn sajroning baya
dados mêrganing aluwih
pratandha pratisthèng godha
rêncana tan dèn singgahi

kang paman alon amuwus
bênêr anak mas derangling
tangèh yèn wong sumurupa
arang kang bisa nglakoni
lia ingkang kaidayat
têwêkal marang bilai

mêngkana hyang surya surup 
wus manjing wêktu mahêrib
samya ngambil toya kadas
Nuripin kang angadani
nulya sunat kabliatan
ngapal-apalakên puji

nulya kamat ngangkat pêrlu
Jayèngrêsmi angimami
sarêng dènira aniat
usali tibaning takbir
surat sawusing patekah
kulyaayu awalnèki

ida ja a akiripun
wus prapta tahyat kang akir
bakda salat pupujian
laju angatêk kang dhikir
anggantêr kêlangkung rahab
tri atus kèndêl kang dikir

nulyandonga limang wêktu
laju samya sunat wabin
wus pêragat sunatira
lajêng wêktu ngisanèki
wus antara salatira
bakda praptèng sunat witir

sampune dènira wêktu
atata dènira linggih
kadhar ing sela pêlatar
nèng tambi soring kusambi
Jayèngrêsmi lon ngandika
mring kang paman myang kang rayi

mênggah lampahing wong luhung 
suka cinacad ing wadi
sanès lan kang mêksih bakal
wong anom kang tan wrin wèsthi
tan kenging winikalpaa
pangucap myang solah linggih

ambêsur kaduk dêlurung
nurut pikire pribadi
badan budine dêdaman
andêdawa ulap sisip
sêgala pamilihira
malah lumuh ing kêjatin

milane lêrês kang wuwus
putranta Sèh Amongragi
angibarakên maklumat
ingaranan ngadam mumkin
saking ora maring ana
marma maklumat puniki

ingaran ngadam munkinu
uluiah wastanèki
dene kang ingakên rupa
lan rupaning takdir gaib
sêtêngah kaol maklumat
kakekat ingkang asyai

sakèh asyaa puniku 
saking maklumat kang dadi
marmanipun kang maklumat
ingakên rupa sêjati
liring rupa ingaranan
akyan sabitah puniki

ngalam padhang wastanipun
saking cahya sipat kalih
ingkang sipat jamal jalal
marma maklumat puniki
dadya alam uluiah
nênggih rupa kang kariyin

kasuluhan rupanipun
ing sipat jalaling Widi
mêncurat kang cahya padhang
saking sangêting birai
cahya ingakên paèsan
amuhung rupa kang jati

nyata eloking Hyang Agung
nênggih dat sipat puniki
sipat punika ngaranan
prêtingkahing dat puniki
wujudnya tan ing dat sipat
paèsan kawan prêkawis

kang kocap karihin wau 
angaran paèsan jati
jatine paèsan jagad
manusa isinirèki
de kang paèsan manusa
apan ati isinèki

paèsan ati puniku
rohani isinirèki
paèsan rohani ika
pan datullah isinèki
ati minangka kurungan
êroh kang minangka pêksi

sir minangka krunganipun
idhêp kang minangka pêksi
têtêp rahsa wastanira
dados manusa puniki
lamun akurungan jasat
kalbuning mukmin puniki

minangka paèsanipun
sintên ngulati Hyang Widi
têbih lan sariranira
kêliwat kawruhe nilib
kêrana jisim punika
têtêp mot kalih prêkawis

wahya jatmika puniku
wahya pasênêtan pati
jatmika kang pasênêtan
rohani ingkang minihi
puniku awis waspada
lyan kang wus gambuh ing ilmi

Jayèngraga tumungkul 
kang paman anjêgrêg lon amuwus
ia nora maoni mungguh ing dalil
yèn mênggah rêrasan ngilmu
ngrasa luputing tumuwoh

lamun eling ing ilmu
barang pratingkah ngamal puniku
kaya-kaya norana kang mupangati
kandhê dening arubiru
kêduwung kang wus kêlakon

Jayèngrêsmi amuwus
suawi paman dikir anungku
utamane ing ratri tutuming budi
kang paman atanggap saguh
miwah Jèngraga rumojong

madhêp ing keblatipun
rêmpêk wong papat samya têwajuh
nelakakên suhule kalimah kalih
napi isbate tênajul
anggantêr nora lêlagon

dènya dikir adangu 
satus tasbih ing antawisipun
Ki Nuripin tan ambangkat batêk dikir
sinambi renggotan ngantuk
nulyambruk turu lêgoso

prapta ing têngah dalu
dènya têwakup ing dikiripun
wusnya jangkêp sêdasa èwu tinasbih
nulya sakêlimah landhung
winot ing sanapas amot

sasampunira rampung
sumungku ing pangkon atêpakur
Jayèngrêsmi anggrus ngrês kêrasèng galih
inane jiwangganipun
nêlangsa sarya mêtu loh

pangêkêsira wibuh
pagut lan tis-tis nyênyêting dalu
kasêrawung ing kêdhasih munyèng ratri
kadya tangising kawlashyun
kèh sêbawèng tidhêm kayon

kokolik lan tutuwu 
bênce cangak cabak cucuwiun
uwêk têkak gêmak bêranjangan bintit
gurindan mêliwis bubut
othe-othe lan thongthongsol

muwuhi tis-tising kung
mêngkana sami apitêkur
luar saking têwakupaning Hyang Widi
Ki Jayèngrêsmi asêgu
wus samya mapan alunggoh

Kulawirya andulu
mring Nuripin angling ih si bêthuh
pênyanaku saking panane adikir
jawane banjur anggugur
si diguguwok andhêkok

angorok sênggar-sênggur
kaya kêbo dèn sêmbêlèh esuk
samya mèsêm putra kalih myat Nuripin
Jayèngrêsmi ngandika rum
inggih punika kang ngorok

pun Nuripin puniku
nenelakên caritaning ilmu
pangkatipun titah agêng lawan alit
apan sampun bunuhipun
wong cili kêdah andhêkok

paman tiang puniku 
titah apan wontên tandhanipun
titah alit mung tilêm kang dèn karêmi
yèn mêdala tapanipun
mung cêgah pangan kemawon

tan sagêd cêgah turu
sababipun dede pandumipun
lamun janma tinitah luhur ing budi
kêdah karêm bukti tuwuk
tawêkal tan guling wangon

cêgah turu tan ayun
tan kêduga cêgah buktinipun
ingkang dadya ngamalipun mêlèk latri
punika panêngranipun
lamat luhur lawan asor

pan titahing tumuwuh
ingagêsang tuna untungipun
yèn wong datan takat cêgah nadhah guling
siang dalu mumah-mumuh
marêgi paman angorok

siang dalu amuput 
anjêjêli nêtêl mangan turu
nora duwe pangulatan lyaning bukti
tiang mêkatên puniku
tuna uripe tur bobrok

de kang alamat luhur
têwêkal cêgah pangan lan turu
apan datan sêwiah-wiah binukti
anjung mêlèk ing dalu
sinung luhur tan kêna sor

punika pancènipun
bangsa luhur tan karêm aturu
pan kabuka barang sêdyane agampil
asidik graitanipun
andana warih mulyèng don

Ki Kulawirya ngling aris
abênêr wirayatira
wong mono yèn wus palale
kudu takdir bangsa andhap
mrih luhur nora bisa
yèn wus titah bangsa luhur
pênggayuhe mring utama

bêcik kauripanèki 
Jèngraga nambungi sabda
supami sami-samine
tan nadhah lawan tan nendra
kang turu datan mangan
ingkang mangan datan turu
punapa kaote paman

Ki Kulawirya nauri
lagi dêduga manira
karone pan padha bote
kaya bêcik wong tan nendra
wadhagane kewala
jroning wêngi kèh karungu
kêrana mêlèk tan nendra

wamono wong siji-siji
ingkang kêduga tan nendra
ana kang kêduga ngêlèh
êmbuh ta pakolihira
Jayèngrêsmi ngandika
Jayèngraga pêtakonmu
bênêr andikane paman

nanging ta wong iku thithik
sarèhning abangsa êngam
amrih ing sidhang-siringe
pinèt dhangane kewala
prayoga linampahan
aywa nyidrani ing dalu
ywa nyidrani ing rahina

ywa nyidrani ing sêsami 
ywa nyidrani dhawakira
ya patang prêkara kuwe
padha sipating Pangeran
kêwasa wèh duraka
yèku prêsasat satuhu
Hyang Suksma ingkang satmata

kang rayi umatur aris
kang pundi liripun cidra
Jayèngrêsmi lon wuwuse
ingkang dhihib cidra marang
ing rina lamun nendra
kaping kalih cidranipun
ing dalu lamun mêmangan

ping tri cidraning sêsami
barang wuwuse tan nyata
ping pat cidra mring dhèwèke
mumurung cipta kang tama
kudu mrih tumêmênya
mring patang prêkara iku
dene tumêmên mring rina

anadhah ngwing aywa guling
tumêmêne mring ratrinya
nendra nging cêgah pangane
tumêmêne mring sêsama
nêkani pasanggupan
tumêmên mring dhawakipun
nyiptakên cipta raharja

iku prêdapaning urip 
sêmi narik kaluhuran
yèn kaya mêngkono trape
kang rayi sasmitèng paman
sarya winor guyunya
Ki Kulawirya gumuyu
sarwi alon angandika

dudu basan sidhang-siring
dudu pangkate ngam-ngaman
pan iku bot-boting abot
dudu tapa cocomprèngan
pan tapa têtêmênan
pirabara kabèhipun
bisaa salah sajuga

wus kalêbu wong utami
yèn kangsi sajêg gènira
wong patut kêna tinakon
Jèngrêsmi alon ngandika
inggih mêkatên paman
anjawi kang wis winahyu
yuning dhangan tan kêpalang

lamun pancèning acilik 
tan kadugi pisan-pisan
mung ngrêbut turu pangane
puniku panêngranira
sênadyan bangsa andhap
bêtah angantêpi ilmu
kawan prêkawis punika

tandha tabiat miwiti
kêluhuran sêkadarnya
wiwinih bangsa kamuktèn
tan dumèh trahing awirya
kêlamun tan kadyèka
anggung wag-wêg mangan turu
yêkti nut tabiat kumpra

upami godhonging kitri
tan jênêk nèng sêsananya
dilalahe kêdah rontog
asingsal saking kawiryan
ngêlarah anèng lêmah
tan turuh rêmbêsing madu
wiji wijiling atapa

kang paman nauri aris
ia bênêr sojarira
lakune wong urip kie
nanging arang ingkang kêlar
kang kadya derahira
kêjaba kaetang guru
kakangira Sèh Mongraga

ingkang bisa anglakoni 
wirayat patang prêkara
malah ngoncori bangête
marang ing kono anak mas
Jèngraga nambung sabda
pan inggih sayêktosipun
tan wontên kadya kakang mas

Jayèngrêsmi ngandika ris
wus tan kêna winicara
yèn kakang mas kang lungandon
sun rasa saya kêgagas
mring kangmas Sèh Mongraga
dadya mêne kang cinatur
angungun mring Amongraga

samya sayah mangsa arip
ing wanci lingsir anggagat
bangun nyênyêt sidhêm kayon
aririh dènya rêrasan
angganya kêsayahan
rêrasan sarwi angantuk
Kulawirya Jayèngraga

rènggotan gênti nganthuki
Jayèngrêsmi layap-layap
samya kêraos aripe
caturan sarya dhat-dhatan
nauri liru ada
kagyat Nuripin anglindur
katon binêlabak toya

jêlih-jêlih Nuripin lir dèn patèni 
sambate
adhuh biung tulung-tulung sarwi asru
tangise

Kulawirya Jayèngrêsmi Jayèngragi
katrine
samya kagyat sêdaya nyana bilai
gugupe

Kulawirya Jèngraga ngadêg sêrigak
tandange
sru têtanya iku genea Nuripin
mulane

Ki Nuripin angruntuh mêksih anangis
ature
apan kagum inggih gèn kaula ngipi
yêktose

pan kêtingal kaula dèn êmplok bajul
gèwêle
pan binêktèng toya mêngandhap mênginggil
puruge

gèn kaula gêmbar-gêmbor jron pêngipèn 
yêktose
datan wontên ingkang nulungi sêtunggil
wêlase

Kulawirya gumuyu sarwi anyandhak
githoke
dèn ngêl-ingêl Nuripin dipun gablogi
awake

sarwi muwus ih ambakna wong andhêkok
polahe
jêpluk-jêpluk anggêmbor ngagèt-agèti
dilèngèng

nulya lênggah Ki Kulawirya alatah
guyune
Ki Nuripin marêk sarwi gêrundêlan
wuwuse

anèh têmên wong angipi dèn dukani
ladake
anèng krajan nèng alas tan dèn marèni
kêrênge

suwe-suwe grunênge sangsaya ririh
klêsike
wusnya mênêng ngalêsêk lajêng angantuk
cêkluke

Jayèngrêsmi angandika lah Nuripin 
bêcike
anithika gêni dadèkên bêdhiang
dèn age

tan nauri Nuripin eca angantuk
renggote
Kulawirya anêntak marang Nuripin
wuwuse

apa dhêngkêk dene dablêg nora gati
kinèngkèn
Ki Nuripin gragapan matur êh kula
napane

samya sru gumuyu myarsa Ki Nuripin
ature
Kulawirya ngling e e Nuripin ngantuk
jawane

kon anithik dadèn gêni urub-urub
gawene
Ki Nuripin authi sigra anithik
gênine

amèt rumbut angupaya ipil-ipil
kayune
wus andadi dènira adadèn gêni
urube

katar-katar padha nèng kêdhung Bayangan 
pinggire
katrinira kêmanjon tan antuk guling
aripe

samya angêlinting têmbako lan mênyan
udude
Kulawirya ngling èh Nuripin sirèku
mêngkone

sun lintingkên Nuripin matur gih-inggih
bungahe
nulya karya pêngrokoke dèn dokoki
jêmbute

wusnya dadya sinungkên marang Nuripin
ge-age
tinampanan sarwi matur nuwun-nuwun
lèh gawe

ingêmpakên ngêmpor krêngês sêng-sêng sangit
ambune
apan katut lintingan wulu kêsêrot
jêmbute

pan kasêlak-sêlak malêbu ing têlak
watuke
Nuripin rokoke dèn iling-ilingi
suwene

sarwi muwus iki apane kang sangit 
rasane
lilingtinge anulya dipun udhari
wuwuse

iki apa Ki Kulawirya nauri
lah kuwe
bako kêmpung simbaring kawêt landhungan
ya kuwe

Ki Nuripin ngrêti yèn dudu têmbako
rupane
mungkag-mungkug ênêk kudu mutah-mutah
amore

kaprès jêmbut Nuripin anggabêr-gabêr
lambene
gêrundêlan Nuripin sarwi alatah
guyune

akèh têmên parikane bok wis jêmbut
...
mêngkono bae ya uwis
blakane

kathik simbar kathik kêmpung kathik landhung
kawête
Kulawirya gumuyu sarwi ngidoni
cah-cohe

Ki Nuripin mingkar-mingkar ngling ih biang 
ladake
idu montên punapa botên asukêr
amise

kênèng idu bathuk irung dèn usapi
bêbêde
Kulawirya amuwus èh Si Nuripin
bêcike

andongènga sapintêr-pintêrmu bae
dèn age
matur botên sagêd lamun dongèng-dongèng
bodhone

Kulawirya nyêntak Nuripin pinêksa
dongènge
Ki Nuripin dhêlêg-dhêlêg ngeling-eling
omonge

lah dèn gupuh sadhengahne ya gothèkmu
pamrihe
tamba êlèk yèn turua kêtanggungan
wayahe

Ki Nuripin adhèhèm watuk asêgu
bêgènggèng
Ki Wirya ngling si dhêplok lir wong rêp maca
dhèhème

nulya wiwit ngomong wau Ki Nuripin 
andongèng
wontên randha lan dhudha cêlakan linggih
nèng ambèn

ni randha ngling ki dhudha payo badhean
ngong duwe
kanthong cilik tan ana bisa jajagi
kandhase

ki dhudha ngling êndi kayapa kanthongmu
rupane
lan sêpira jêmbar rupêke kanthongmu
dawane

anauri namung sênyari rong nyari
kabèhe
sun isèni rajabrana nora kêbak
lawase

anèng jawi gya ki dhudha randha mijil
karone
anèng kandhang angingkrang lir suthang walang
dhêngkule

pan ki dhudha andhosok tan etung ilang
anggrise
dêlah lopak-lopak sêlakane imbuh
ilange

Kulawirya muwus lo jêg kaya aku 
kajêge
nyandhak tumpêr sinawatakên Nuripin
lupute

angindhani krengkangan ngêbutkên bêbêd
gênine
kêbut-kêbut salong kobong dèn usêki
bêbêde

gêrundêlan adat têmên sok niwasi
guyone
ênom mula nora dèn marèn-marèni
ladake

ya ta kang samya paguywan
sêdalu tan antuk guling
ing wanci bangun anggagat
palilah ing pajar gidib
sumilake kang langit
mancur lintang panjêr esuk
gumuruh swawarèng rijal
myang kluruk sawung mêlingi
jêgigèring sata wana mawurahan

kongkang ngungkang nèng pangrongan 
srigunting lan cingcinggoling
mrak nguwuh nyêngungong ngakak
angkuban barung kêdhasih
branjang kêjêr munya sri
bênce cangak cucuwiun
têkak cabak cêkrohan
tuwu kokolik angikik
kang prêkutut anduduk lêlayu raras

kathah swabawaning mangsa
mangididing maruta tis
ima mawêr kawistara
rumêmbe sri ngawiati
suluh sumilak putih
ujwalèng wintang awêlu
akucêm ewa marang
kênyaringrat amurwani
pangikaling têdhuh birate kasunar

kandhih dening prabaning kang
hyang arunarsa amijil
karya langêning awiat
lir pendah rinênggèng sungging
mega malang malêngki
sêmu bang drawela susun
ima rêngga mawarna
angrênuk tungtung arangdhi
wênèh ima sap-sapan anisik mina

kang lir kêbuling wusonan 
mega bang lan mega putih
kadya pulas tinurutan
kapuranta dadu wilis
pahul rêmu arêmik
wungu lamuk mega biru
lir tilam kêpandaman
panjanging wiat muryani
ima maya kadya wastra ing sampiran

mimba rêmbening diwangga
manjêthi raras kumitir
lir lungsir rangrangan sutra
alilirangan tulyasri
tan wun wuryaning kawi
pajar gidib wêktu subuh
Jayèngrêsmi ngandika
paman sêdhênge ngastuti
wêktu subuh utami kang mêksih awal

Ki Kulawirya anabda
ia sêdhênganing wanci
lah payo padha akadas
gya samya mèt toyastuti
Kulawirya sêsêni
nguwuh mring Nuripin nuduh
sira ngambila toya
ing bathok ngong karya cawik
Ki Nuripin sigra mèt toya bêlungkang

angucap ih ia talah 
bok nguyuh sisan ing kali
pêrlu dadak kongkon mringwang
tan nganggurakên wong linggih
nulya katur kang warih
Ki Kulawirya amuwus
kene sun cewokana
Nuripin maju sarya ngling
kêbangêtên prentahe mring wong tan lumrah

wuwuse acêlumikan
tan kongang cewok pribadi
guthule gya tinuruhan
tangane kiwa ngosoki
jingkat tangan nginggati
kêthuran santêring uyuh
Kulawirya lingira
lo aja lunga Nuripin
èh wong durung nguyuh dadak cinewokan

sarwi pundhake cinandhak 
tiniung tan kêna têbih
Nuripin nora nglêgewa
bêbêd kêbês dèn uyuhi
bêrabas sikilnèki
Nuripin anjumbul mundur
sarwa jêlèh ah biang
bêbêd-bêbêd dèn uyuhi
kêbangêtên dara kyai sêmbrananya

Kulawirya latah-latah
modar kowe sun uyuhi
jêr lèhmu nuruhi calak
durung nguyuh dèn cewoki
Nuripin kidih-kidih
anguconi bêbêdipun
gumrêmêng gêrundêlan
nora têpa-têpa pikir
bok dhèwèke dèn kènèkna mandahnea

mênthungi uwong sêkala
tan ana maklume thithik
mèh sêparo jarit ingwang
têlêse kang dèn uyuhi
Ki Kulawirya angling
grundêlan apa ko wuwus
sarwi nyirati toya
Nuripin malês nyirati
sacawukan sigra lumajêng akêbat

Kulawirya ngling ya ia 
rasakna mêngko Nuripin
nulya ngambil toya kadas
wusnya adan Jayèngragi
sunat ngamal pupuji
Ki Kulawirya sunat wus
kang paman ingacaran
majêng kinèn angimani
nulya majêng ngimami Ki Kulawirya

ngangkat usali parêlas
subêki rakangatèni
ada-an imaman lilah-
hi tangala lajêng takbir
wêwacan suratnèki
sawuse patekahipun
sunat ina anjalna
akire surat watini
rêkangat kang akir dêge kinunutan

wus têrtib kalih rêkangat
pupujian lajêng dikir
sawusing dikir andonga
pêragat dènya ngabêkti
Jayèngrêsmi ngling aris
wawi mumpung ènjing laju
kang paman lon lingira
prayoga sarèhna dhingin
kêrana kali tan kêna sinabrangan

anganti wijiling surywa 
sêdhêng prapta kang nambangi
lan iki nuju pasaran
Mamênang pasare Paing
ya ta sami anganti
hyang aruna wijilipun
sumirat mèh raina
sêmu bang ima ngawêngi
kasorotan ujwalaning andakara

anrangrangi ingakasa
hyang surya malêthèk mingip
sêparo kadya iriban
sangkribing wanita nitik
mukaning dyah sêpalih
nèng wêngan duk mungup-mungup
sumilak kawistara
tan tara mêdhar nêlahi
angêlela lilir lêkêring wêdana

aruna rungrung rumangsang
ngênani tang wana wukir
kali lumarab anglirab
bayanya kèh ngambang minggir
anggabag mudhik milir
miwah kang samya mêncungul
pênuh kêdhung Bayangan
baya bayak anèng warih
èsthanira kadya samya anêmbrama

marang kang samya tirakat 
yèn ngucapa mituturi
prayayi ngupaya kaka
lêhêng abalièngriki
kadi tan bisa panggih
kakanta tan nêdya mantuk
yèn ètunga ing lampah
tuas kangèlan nèng mêrgi
kang mêngkana miangga lamun ngucapa

ki wuragil Kulawirya
muwus sasmitèng Nuripin
nudingi buaya ngambang
Nuripin milu nudingi
iku apa Nuripin
bajul ngêlih arsa naut
anguntal marang sira
Nuripin nirokên angling
dèn gigiris Nuripin niru kewala

Jayèngrêsmi lon ngandika 
sêwawi paman mahawan
payo yayi Jayèngraga
kang liningan kalihira
agêpah adan umangkat
saking ing kêdhung Bayangan
nginggil prênahing sabrangan
angidul limang pêmbalang

numpak baita taripan
wong papat samya anabrang
sarêngan wong apêpasar
wus nabrang ing pêlabuhan
laju kewala nut mêrga
galêng têpining pêgagan
pala srining patêgalan
kasimpar kapêndhêm muah

sawarnaning jêjanganan
pinagêr wuluh risigan
têgale wong Majarata
kêlangkung asri kawuryan
gaga anggênggêng rumagag
du galêng têgal pêgagan
pinggir sinalisir gawar
mêripit carang lancaran

kêcipir kacang dhungdhungan
kara kêrai sêmangka
jêwawut jagung kimpulan
lombok terong wijèn jarak
têmbako tompulu kapas
têgal wiar bêbanjêngan
pinggir kinirihan toya
kumriwik atutulakan

ya ta kang samya lêlampah 
andarung ra-ara wiar
wus siang tumiling surywa
ngambah wana têrataban
musakat rêkasèng lampah
panasing hyang andakara
gumamplêng mêmpêng apanas
tumapak lêbune panas

tan wontên toya kêtingal
nasak pêngalang-alangan
nampêk sumuke apanas
samyanggong gêrah katoran
ingarsa tumingal desa
ragi kêpering ing marga
kasèyuban ing kêroya
sinêngka glis sadêdêlan

anyidhang nimpang ing marga
Nuripin abêntayangan
ngrêsula sêsambat panas
bilah panase tan lumrah
dingarèn panasing surywa
ngisor panas dhuwur panas
tan ana manub bri nglayang
bok sedhum têka sêdhela

Jèngrêsmi mèsêm ngandika 
Nuripin sira ngrêsula
tan bêtah rasaning panas
jare ujaring riwayat
caritaning pra ngulama
kêlawan panas ngakerat
tikêl pitung mene panas
mêksih panas ingakerat

Kulawirya nambung sabda
ya Nuripin wruhanira
lèhmu ngrasakakên panas
lagi manjêre kewala
durung soksokaning kerat
besuk yèn sira nèng kerat
kêpanasên dhasmu pêcah
anjêblug utêkmu mili

kabèh abêcik kewala
mung sira dèn panas dhawak
sajêge tan sinung luar
malah sêlot bangêt panas
Nuripin matur plêrukan
ngandika asia-sia
punapa namung kaula
ingkang duraka priangga

thok thil namung jasat kula 
Kulawirya ngling lah ia
Nuripin matur dah puna
bara-bara ngur kaula
tinimbang kêlawan ingkang
angingkrang anèng pêpalang
Kulawirya kagyat miat
sarwi anggêrewal lêmah

Nuripin lumayu gancang
binalang akêdhungsangan
wangsul praptèng ing dêdalan
Jèngraga gumuyu mojar
Nuripin rada cilaka
arêp glis nèng pêngauban
wêkasan kêsuwèn panas
ya ta kang sami mahawan

wus prapta kang pinaranan
ngisoring kaywagung gurda
rarywan sêndhang pinggir desa
ing Pakudhon cêlak wana
samya nèngandhap kêroya
samyaso ayêm gya siram
kêraos rahmating badan
wus samya lajêng akadas

Nuripin prapta gya-agya 
cucul byar ambyur ing sêndhang
wusnya dus angambil kadas
sêdaya samya sêmbahyang
sabakdanira asalat
Jayèngraga ris ngandika
Nuripin sira mentara
mring desa angupayaa

bubucu mênawa ana
lan dawegan kang sêdhêngan
ngilènana kang prayoga
Nuripin matur sêndika
gya mentar mring pêdhusunan
nêmbung lan pêtingginira
agupuh ingkang liningan
tan susah mawi tinumbas

samêkta kadya sugata
bubucu saulamira
dawêgan pat pêparasan
anèng dhulang pancang ilang
gupuh prapta ngarsanira
kêdhêpêk kidhung trapsila
ngusap-usap baunira
sarwi bukuh aturira

punika kang sumapala 
sêkul sênanjung katura
toya kumringêt satesan
supaya aring katoran
sumangga jêngira lurah
Jayèngrêsmi ris ngandika
ka pêtinggi sugatanta
gèh bangêt têrima mara

samire godhong binuka
kang paman lan arinira
samya ingacaran nadhah
gupuh samya wiwijikan
adan lêkas kêmbul nadhah
sêmu kêlantih ing mangsa
pikantuk dènira
abukti kang pasugata

wusnya nutug cinarikan
Nuripin nadhah lorodan
pan ibut pêmanganira
acakut dhokoh agagah
dhasar sêkesuk tan mangan
kêlalèn nora têtawa
têlas tan kari saupa
lawuh myang dawêgan bebas

Kulawirya gumuyu jar 
Pin paran wus wruh maringwang
Ki Ripin bêkuh turira
mriksa malih tiang cêlak
pratela sapolah tingkah
Kulawirya ngling kêparat
andadak kobêr anggarap
sarwi ambalang bêlungkang

kêna dhêngkule anjola
Jèngrêsmi mèsêm ngandika
èh kakang pêtinggi desa
wus sangêt têrimaningwang
dènira dana bojana
kang liningan nuwun turnya
lah wis manira mit mentar
manirarsa ngraras dria

ki pêtinggi andhêku turnya ris
sumanggèng kêrsèng don
inggih dhèrèk wilujêng lampahe
angling malih tuduhna kang êndi
mêrgane kang bêcik
jujuge kang gunung

matur inggih kang mêrgi puniki 
ngêncêng mring Kêlothok
ardi Klothok gua Selamanglèng
yèn wus ngidul ngilèn punang mêrgi
sisimpanganèki
mêngilèn kang anut

botên wontên mêrgi malih-malih
jujuge mring Klothok
namung simpangan sêtunggil ngilèn
Jayèngrêsmi angandika aris
padhandum basuki
ki pêtinggi nuwun

katri sojar mit-amitan sami
dan umangkat gupoh
pan tinurut pêtinggi tuduhe
wus kêpungkur Pakudhon desèki
wanci lingsir rawi
panase tumapuk

lêpas lampahira kang sêdyapti
mring ardi Kêlothok
prapta simpanganira mêngilèn
aningali bêlik wenya wêning
cêlak saking mêrgi
rarywan samya wêktu

salat ngasar sabakdanirèki 
laju mawan gupoh
kawit manjat ing ardi anètèr
dadya randhat lampahirèng mêrgi
angatêk saari
suku samya rapuh

sinêngkakên lampahira nanging
tansah ngonjot-onjot
nulya prapta dhusun ing Pakuncèn
kang lumampah samya sêdya kampir
tan ana pêtinggi
namung kamisêpuh

Kyai Wanatawa ranirèki
Ki Nuripin gupoh
amanggihi sarwi atêlètèh
gupuh Wanatawa praptèngarsi
sarwi ngacarani
kinèn lênggah salu

angandika aywa susah iki
ing kene kemawon
ngong ayun mring gua Selamanglèng
yèn sêmbada lan kêsdune kaki
untapna wak mami
kaki maring gunung

Kyai Wanatawa matur inggih 
sampun walang-atos
pan wus damêl kula ngatêrake
Jayèngraga Kulawirya angling
lah ya sukur kaki
juru kuncinipun

kang liningan gupuh nulya rakit
sangu karag gêmblong
wus sinungkên Nuripin tinampèn
myang dawêgan parasan cinangking
umatur suawi
yèn kêdalon laku

nulya samya umangkat tumuli
suku mêksih apor
ngantak-antak ing mêrga lampahe
wus antara dangu nulya prapti
wiwarèng gua writ
Selamanglèng luhung

kathah rênggane sela ingukir
Jèngrêsmi duk anon
langkung ngungun angling jro driane
yèki pêtilasan Kilisuci
caritane dhingin
dhêdhalang anjantur

sananing pêndhita rara Suci 
kadang kênya katong
maha dhepok anèng Selamanglèng
mêksih wèlèh labêting alêwih
gawok dènya mèksi
kang watu tinatu

pilaring kori pinatra rêmit
rapêt adon-adon
cècèlèng têlundhag pipinggire
pinangadha dhêdhêkan lus linis
pinipil lir rimpil
sosompilanipun

ginapura teplok ngukêl pakis
sinimbar tumpang ron
pangubêding lunglungan kathète
muwêr kadya panglêkêring luwing
awingwing agawing
lir rêmêk dinumuk

kèndêl anèng pacrabakan jobin
doning sela kosok
kalumutan lêgêdan wilise
sumêrambah mêlatar wêradin
êmpuk lir linapis
ing wastra sinusun

ingkang samya eca dènya linggih 
sawusira aso
myat pusparsa mayêng ngupaya we
lumaksana sêdaya umiring
maring taman wukir
sangkêp liring santun

anduk gandanira amrik minging
kèh brêmara mawor
kariruru kawigaran dene
ring satpada myang kukupu mamrih
nrawung warnèng sari
bêlonthang bang wungu

ya ta kang ngupaya tirta tan kapêdhak
Jayèngrêsmi angling mring Ki Wanatawa
paran iki kaki de tan ana tirta

matur inggih ing pabèjèn prênahira
wa mêkatên langkung ing bêgja paduka
pan punika trêkadhang tan kêtingalan

Jayèngrêsmi sumpêg kêwatir tyasira
lalurating kadas dènira sêmbahyang
angandika kaki na ngêndi prênahnya

ing pabèjèn age payo pinaranan 
nulya mudhun sêkêdhik angalor ngetan
tan adangu kang ingulatan kapêdhak

ranu nèng kulah sela pinatra ngrêmit
patute pêsagi lêlawèh nglambe dang
ingukir rintikan wêwêngkon lis-lisan

kinubêngan sangkêp saliring sêkaran
mêncêp wenya wêning nèng kulah akilah
Jayèngrêsmi anon kacaryan umulat

endahing patirtan nulya samya kadas
wanci hyang arka wus titih ing ancala
nulya agya wangsul malih marang gua

laju tumama marang sajroning gua
tambêning wiwara kang kidul rineka
rêca naga manglung lir mijil saking rong

jêrambahing gua sela kumalasa 
rakite lir wisma watês winêtara
tan patia wiar wêtara nêm dhêpa

sela lus sêdaya pinipil pêpatran
myang nginggil langitanira apipilan
ingukêl ngêluwêr angunthuk cacingan

myang pagêr kring kanan pênuh kir-ukiran
rurujit angrawit bintulu mapraba
tan ana sêlanya tinatu tinatal

tetela lir kêmbang sêlaga gagangan
gua ing Selamanglèng asisinggêtan
kang kidul singgêtnya kathah mawi lawang

jêrambah jromahan antara rong dhêpa
dene kang êlèr singgêtnya mawi lawang
jêrambah antara jêmbare pat dhêpa

kang pinggir kilèn wontên bale watangan 
sela lus lis-lisan amuput jêrambah
gêngira sadhêpa lèr malih singgêtan

têngahipun lawang jêrambah jromahan
tri dhêpa wiarnya pêsagi tulyendah
gua Selamanglèng jrambahnya sêkawan

lawang jro titiga lawang kang mring jaba
kêkalih ingkang wetan lawang mring jaba
ya ta kang samya salat anèng jêrambah

wêktu mahrib Jèngrêsmi kang dadya iman
bakda salat mahrib lajêng salat ngisa
sabên wêktu samya gantya dadya iman

bakda ngisa wus pêragat sunatira
nulya samya tata dènya lilinggihan
Nuripin anithik karya gêni dian

samya lêjar tyasnya nèng gua apandam 
Jèngrêsmi ngandika mring Ki Wanatawa
kaki ngong têtanya punapi wontêna

janma kang tirakat mêrene wong tiga
ngawirya pêparab Ki Sèh Amongraga
sabate kêkalih aran Jamil Jamal

prapta nèng gua Selamanglèng mênawa
aturira kaula datan tumingal
mênawi ta saking tan uning kaula

ingkang kadya pajar andika punika
wontêna kaula matur pan bêlaka
kang anama Mongraga kanthi sabatnya

ya ta kang samya alungguh
nèng gua dènya nênêpi
apan amung kalih dina
anèng Selamanglèng nênggih
Jèngrêsmi alon lingira
marang Ki Wanatawèki

kaki sun tanya sirèku 
kene saluaking ardi
ana kang amara tapa
pêndhita ingkang linêwih
Ki Wanatawa turira
pan inggih wontên sêtunggil

anèng sapucaking gunung
pucake ardi puniki
ardi Klothok pêkarêman
sêpên tan kambah ing janmi
awis ing uningaa
kadhang yèn wontên kang panggih

tan sagêd asalang wuwus
bisu kewala tan angling
yèn wontên kang inujaran
sêpakonipun pinanggih
etangipun angsal bêgja
yèn panggih kongsi sinung ling

wastanipun kang palungguh
ki dhepok sèk Ragayuni
manggyan pucak Palêlêngan
Jayèngrêsmi duk miarsi
mring ature Wanatawa
sukèng tyas arsa pêpanggih

wusana alon amuwus 
payo ta tuduhna kaki
ia maring Kalênglêngan
manira sêdya pêpanggih
Ki Wanatawa turira
sumangga amba umiring

dyan umangkat sing gyanipun
mudhun ngalèr ngetan iring
anikung mêngilèn manjat
nut agir lingiring wukir
wanci gumatêl kang surywa
arandhat sumêngkèng ardi

amiak gêlagah rayung
nêrampat lang-alang aking
ngatêk-atêk dènya lampah
ing mêrgi kêlangkung sungil
sêkêdhap rèrèn kaporan
sagèn-gèn dènira linggih

anênggêl sêsêngkanipun
lêlêmpong alêmpat-lêmpit
ngambah wana pêjarakan
jarak cina angêbêki
manjat arambatan jarak
yèn rarywan jarak ngayomi

andungkap panjatanipun 
tênggêre pucaking wukir
têlas kang wana kêkaywan
kêkêndhit pucaking ardi
ngasrama ing Kalênglêngan
dadya kabuyutan wingit

kang samya lampah ngrêrantun
kêsayahên anèng mêrgi
rêrêm samya mumucangan
nèng sor kêkaywan kêlampis
watês kêkêtêbing wana
rêsik padhang sapênginggil

gya manjat dêdêr mindhuwur
anênggèk sumêngkanèki
anjambak sukêt mêrakan
kêlangkung rêkasèng mêrgi
surya wanci wisan karya
sumalêngêt panasnèki

dukut tinampakan lunyu
sring kêplorod Ki Nuripin
dadya paguywan samêrga
mêrga lakune Nuripin
gendholan sacandhakira
yèn jêbol kêplorod têbih

ya ta wau kang palungguh 
ing dhepok sèk Ragayuni
tanpa sabat tanpa endhang
namung pribadinirèki
tanpa wisma kêkampungan
anèng ing sanggar sasiki

tan pati agêng kang tajug
pêcak nêmbêlas pêsagi
payone êduk kakaban
pagêr gêlondhong pring langking
sinunduk pan ginênderan
jèjèr adu rapêt pipit

lawang lèr lereganipun
sami wutuhan pring langking
tanpa bale palupuhan
tiningalan saking jawi
tan kêtingal pagêrira
rinambatan ing pongpongging

papasan galing lung gadhung
jên-injênan sanggalangit
lêt-ulêtan kêsèmbukan
adal-adal lan wêdani
ngarêmbyung ngêbêki sanggar
dinulu muyêk awilis

lir pangol sela anglumut 
tan mungguh lamun nyanani
yèn dadya sêsanèng janma
saking sintrune awingit
kang nèng sanggar pamisikan
ki dhepok sèk Ragayuni

arakit pêlungguhipun
ngadhêp dhêdharan mawarni
kanan keringe jilidan
satumpuk jilidan Jawi
satumpuk jilidan kitab
angapit ing kanan keri

tan mawi kêlasa lungguh
palupuh kewala apik
kêlimis labêt wus kawak
ya ta kang sumêdya prapti
pucak arga Kalênglêngan
wus dènya anduduk mêrgi

nulya prapta Jayèngrêsmi lampahipun
lan kang paman myang kang rayi
Ki Wanatawa nèngayun
kang dadya grêmaning mêrgi
pitêdah prênahing dhepok

matur lah punika inggih dhepokipun 
napak pêlataranèki
rêsik tana rumputipun
sela kumalasa radin
kadya pakêkêsaning mong

anglulumut lêgêdan wilis dinulu
kêlapa gadhing kêkalih
kang minangka korinipun
rumput mrakan ngrêmbyung nginggil
kêkêtêb sêkar argulo

gya tumama Jayèngrêsmi duk kadulu
marang ing sang apalinggih
uluk salamu ngalekum
nabda ngalekum salami
rêrakêtan tangan gupoh

gantya-gantya sêsalaman kang mrêtamu
Wanatawa myang Nuripin
sêdaya wus kinèn lungguh
santri wus pêrnah nèng wuri
binagyan ingkang duk rawoh

amangsuli pambagya panêmbramèngrum 
wau ta sang apalinggih
jatmika tan kêna muwus
samya ngartikèng jro kapti
lungit pasanging pasêmon

cup-cinupan sang tapa hêrdayanipun
uninga lamating haib
cêcalon mukmin kas luhung
ing mangkya lagya nglêlari
mring kadang ipe lungandon

dhêdhampalan rèhning tinuding ing laku
mring sudarmanira kalih
onêngira trêsnèng mantu
myang sagotra sama asih
mring kang sêdya utamèng don

sanalika mêne tan sêrawung wuwus
ki dhepok sèk Ragayuni
ragi kathah èsêmipun
makung kajatmikan wingit
dadya tan ana miraos

Jayèngrêsmi Jèngraga Kulawiryèku
samya micarèng jro galih
sêmada gawat wong iku
karya gawoking têtami
kitabe sinandhing lunggoh

lawan ingkang dèn adhêp samêktèng suguh 
nyamikan sangkêp mawarni
dudu carane wong gunung
pasugatane di-adi
cèrèt pinanggung nèng anglo

dêgan pêparasan myang kêndhi bak ranu
tan rewang jalu myang èstri
bisa rakit susuguh
wowohan kang manis-manis
myang lah-olahan sumaos

Jayèngrêsmi tumingal mring sang palungguh
kêraos kakanirèki
wusana kumêmbêng kang luh
sira ki sèk Ragayuni
myat ing têtami ngêmu loh

anêmbrama nênamun sungkawèng tamu
nojarkên pasugatèki
sumangga sawontênipun
sumapala palèng wukir
supayaring ing kalêson

we nyu wilis tuwin sakêrsa amundhut 
samya mangsuli ling aris
inggih ing sasêlotipun
Jèngrêsmi rêsêp ing galih
myat marang ingkang dhedhepok

pan inganti-anti dangu tan amuwus
kêlangkung akung ing wadi
mêngkana alon amuwus
Jèngrêsmi mring sang palinggih
marma kaula praptèng don

wiosipun kaula nuwun pituduh
mugi paduka sung tuding
inggih ing panggenanipun
kadang sêpuh kawlas-asih
nglêlana nis nir tang wartos

karya kingkinipun ingkang kantun-kantun
ramèbu myang garwanèki
langkung sangêt kawlas-ayun
kula kêlawan pun adhi
myang paman samya ngupados

lamun sampun praptèng mêriki kang wau
kadang kaula Mongragi
ing mangkya pundi gyanipun
yèn tan marêk yêkti mami
nuwun pêthèk kang kumêplok

sang palinggih sèk Ragayuni lingnya rum 
inggih mangke bokmênawi
sagêd amangsuli atur
kilap lêrês lawan sisip
anakmas dènya mirangrong

prayogi sêsambèn dhingin
supaya mari kalêson
punapa kinêrsan weni kang nyu
kang liningan aglis
samya ngalap dawêgan
inginum manis anikmat

nulya sinung Ki Nuripin
amundhut nyamikan alon
sasukanya ngalap apikantuk
kang samya binukti
sèk Ragayuni ngalap
manggis ginêgêm kewala

wusnya dhêdhaharan sami 
sèk Ragayuni lingnya lon
anakmas têtanya kadangipun
ingkang lêlana nis
kaula tan pagutan
dèrèng wruh suwarnanira

kang wasta Sèh Amongragi
nanging wus wor tunggal kawroh
jomblah ing kanêngan lan ragèngsun
tan kuciwèng ngilmi
tan samar-sinamaran
sami dèrènge pêpanggya

tan tingal-tiningal lair
wus cup-cinupan ing batos
Ki Sèh Amongraga tyas wus kupu
lan kaula yêkti
ing pandugi kaula
rakanta Sèh Amongraga

laju ngêlalu lana nis
wus tan nêdya atêtêmon
marang yayah rena tan lyan dulu
mring Hyang Purba jati
jatmikaning kanêngan
nênênga sihing Hyang Suksma

lir sata lagya mèmèti 
pantuk pêtarangan manggon
lagya drês anigan nulya nuku
mangrêmi pangèksi
mrih têtês ing kasidan
tanggaling sih kêwalean

wa mêkotên niku sirik
anyênthok ahibing Manon
pan lagya kinêrsan de Hyang Agung
tan kêna pinêthik
walahu aklam benjang
yèn karilan ing Hyang Suksma

dene gènipun sêmangkin
nèng mêdahab kidul kulon
tan kenging cinêtha ing palungguh
lamun dèn ulati
pan dèrèng mangsanira
kêpanggiha ingulatan

kakanta Sèh Amongragi
lagya kinarya lêlakon
puniku ing benjang garwanipun
tumutur ing laki
nèng jaman pamimikan
kathah roncèning rancangan

lagya sêmantên ling mami 
tan kêna wêdhar ing raos
Jèngrêsmi duk myarsa langkung ngungun
katrinira sami
Jèngraga Kulawirya
bisik-bisik arêrasan

paman wong puniku èdi
tunggal pasanging pasêmon
lan putranta kang mas saliripun
wuwuse patitis
tan wontên kang sumêlang
kadya sidik ing wêcana

Ki Kulawirya nauri
layake ia mêngkono
wus waspadèng cipta ngong sirèku
thithik rada blai
polahira nèng mêrga
padha nyêlèwèng maksiat

mangsa wurunga kêtawis
pêsthi kacupan ing batos
mèsêm Jayèngraga ri suntrut
anutuh kang uwis
sèk Ragayuni lingnya
nyamun nyarakên dhêdharan

dawêg anggèr kang dumugi 
sami krana'llah kemawon
punika kinêdhap sêrbad arum
sawontêning wukir
karênan kang liningan
samya rahab dhêdharanan

katri karênan ing kapti
dene sêsambèn aroyom
sèk Raga ngandika lah puniku
wedang mupangati
ron kêmadhuh kêliang
lan gula rèn sawêtara

ngrês linu pêgêl ing daging
ngilangkên ingapor ngêthok
tuli wulu waras otot purus
kêsêl aglis mari
yèn kaur linêguta
primbon nyatur dadi sarat

katri mèsêm anginggihi
kados ta lamun sayêktos
punika kêlianging kêmadhuh
paedah utami
gya samya nginum wedang
Jèngraga agugung rasa

paman datan nyana mami 
lamun klianging kêmadhoh
yèn mawi mupangat raosipun
gurih tungtung wangi
kula lagi punika
mriksa raose kang wedang

karênan Ki Jayèngrêsmi
cipta jênêk anèng dhepok
tyas sêdya ambapa mring sang wiku
ki sèk Ragayuni
uning kênyêping netra
amêdhar jurudêmungan

wancining surya gumiwang
sèk Ragayuni lingnya rum
sêwawi sami awêktu
marang gone we akadas
samya mijil saking tajug
maring sêndhang pabêlikan
mêrgi anglekong tumurun

praptèng sêndhang pabêlikan
sêndhang Prawati ranipun
sandhaping sela gêng mangul
sêndhangnya mili andrawas
marang sor jog jurang parung
ya ta kang samya akadas
sawusnya dènira wulu

wangsul minggah praptèng langgar 
samya wêktu salat luhur
sèk Raga ngimami ngayun
pêragat dènya asalat
samya tata malih lungguh
wus samya cipta wor dria
tar wangwang osiking wuwus

Jayèngrêsmi rum têtanya
mring sèk Ragayuni luhung
kaula kyai nunuwun
rèh bodho tanpa tuduhan
mugi paduka sung tuduh
praptèng padhanging tyas kula
ngagêsang giunganipun

ki sèk Ragayuni nabda
winor èsême asêmu
dhuh anakmas sang binagus
dene amêla bêbakal
wus tandur mikir mêluku
dhasar wijine wangenan
nging kêdhik kuciwanipun

ragi katêndhagan jawah 
sêmune sêmada alum
kêndhat tulakan tan turuh
nanging tan dados punapa
pan kêdah istikèng jawuh
supaya winih waluya
ngalilir kawanton ranu

wiwinih sampun prayoga
mung kantun pangulahipun
kêdah anuwuki pacul
mrih dhaup winih lan tanah
dadyarja kang tanêm tuwuh
kang darbe sabin sih marma
myat tandurane woh landhung

kontrag tyasnya kang liningan
pan rumaos inanipun
Ki Jayèngraga umatur
bibisik mring ingkang raka
prayogi angudi wuwus
supados kususing dria
ing nalar mênawi rujuk

Jèngrêsmi nganthuki rêmbug 
wusana alon umatur
marang sang maha palungguh
kaula nunuwun mirat
pangandikanta kang wau
dhauping winih lan tanah
kadya punapa liripun

sèk Ragayuni lingira
de wuwus kula puniku
kathah panunggilanipun
pan inggih gangsal prêkara
ingkang dhihin dhaupipun
Gusti kalawan kaula
kumpula sir kang sêjatu

lantaran uni uninga
kaping kalih dhaupipun
ngagêsang kêlawan lampus
kumpuling èngêt lan lepya
lantaran nugraha wahyu
kaping tiga dhaupira
suksma lan jiwangganipun

kumpuling napas lan cahya
lantaran rasaning tuwuk
dene kang sêkawanipun
dhauping ngilmu lan iman
kumpuling tokid lan kawruh
lantaran kêlawan tapa
dene kaping gangsalipun

kang winih kêlawan tanah 
kumpuling sêmu lan êmpuk
lantaran kêlawan ranu
puniku prêlambangira
kewala sêsamènipun
kang dadi paugêrnanya
langkung pangulahirèku

yèn ta wêwadhah kuciwa
têmah rusak isènipun
tan saplak lir surywa tangsu
yèn surywa tanpa wêngika
baya baskara tan murub
ilang padhanging raina
puniku upaminipun

lan tunggil malih prêlambang
kadya ta sanepa dhusun
kêrajan sajroning dhukuh
dhukuh nèng jrone kêrajan
kêdah wruh sakumpulipun
yèn inang salah sajuga
têmah copèt kalihipun

owêl dènira bêbakal 
tan tulus cêbloking turus
yèn kêdrawasan kêdarus
mila kang wus man tan arsa
garegonan raganipun
kêdah anungge jiwangga
sumungku ring dhawakipun

kang samya myarsa karênan
Ki Kulawirya umatur
sanès kang kaula wuwus
kaula duk samya prapta
jujug ing gua linuhung
ing Selamanglèng punika
sela lus rinênggèng tatu

pinatra gêmpur angrêmat
pipining lawang kang kidul
pan rêca têksaka manglung
mênawi wontên jarwanya
ki sèk Ragayuni muwus
dhi bagus lamun atanya
artining gua puniku

sêsanèng pêndhita rara
Kilisuci kang kukuwu
ingkang sêdhèrèk pêmbayun
prabu Jênggala Ngurawan
ing Kêdhiri Singasantun
tansah dadya parêbatan
anulya sang pêndhita yu

ambêncah warna sêkawan 
anuku ring arinipun
wêradin kadangnya catur
nyai gêng Têgalpucangan
anèng ing Jênggala prabu
dene ni agêng ing Saba
pan anèng Ngurawan prabu

nigêng Selamanglèng Daha
ing Jênangan Singasantun
sipat pat sami warnèku
dening cirining wiwara
apan ing sêngkalanipun
ginraita ungêlira
naga manglèng sela iku

ingabên lan sapênika
trus rasa gatining sunu
sumangga andika etung
sampun pintên laminira
Kulawirya lon amuwus
mring kang putra Jayèngraga
kono anakmas nèh itung

Jèngraga mèsêm turira 
mangsa boronga ingriku
sèk Ragayuni lingnya rum
etung kula kang sêngkala
lagya tigang atus taun
lan pitung dasa sêtunggal
taun swarkaraning laku

ya ta ingkang sami mardyèng wangsit
wanci wus akiring wêktu ngasar
surya mê ngêlarap sore
nulya sami tuturuh
tumurun mring sêndhang Mrêwati
sapungkurira kadas
pasugatanipun
pan mêdal saking mangunah
sêkul ulam panganan sangkêp sumaji
kadya tinatèng janma

pirik nganan ngeri anèng pinggir
têngah longkang kinarya sêmbahyang
kang samya kadas prapta ge
lajêng samya awêktu
ngasar bakda lajêng mahêrib
sèk Ragayuni ingkang
angimami wêktu
sawusira kinamatan
ngangkat niat usali praptaning takbir
wêwacanira ilhar

rêkangat kang awal suratnèki 
wusing patekah kulya ayu hal
dene rêkangat akire
wusing patekahipun
ida ja-a nasrulullahi
praptèng akiring tahyat
asalam bakda wus
samya pupuji arahab
laju dikir tri atus myang donganèki
rajugna wus pêragat

samya angadêgi salat wabin
nêm rêkangat têlung salam purna
gya manjing wêktu ngisane
Jèngrêsmi kinèn ngayun
angimami nulya mangarsi
sunat wus kinamatan
ngangkat niat pêrlu
usalinira pasekat
takbirira patitip parênging kapti
kêlawan isimullah

mikradjing kirat patekahnèki 
kasar made jais lajimira
kang saalip rong alipe
myang kandêl tipisipun
idhambila onah imami
sawusira patekah
pan wêwacanipun
apale surat jumuah
rêkangat kang akir wêwacanirèki
sawuse ing patekah

surat munapèk kirate wasis
praptèng tahyat awal akirira
nulya asalam bakdane
laju pujianipun
swara sawêtara aririh
alandhung tumaninah
sarèh ngayut-ayut
laju lêlagon dikirnya
ngangsêg rahab tri atus suhuling dikir
wuse nulya andonga

anumpa donga amrih utami 
wus pêragat sêdaya myang sunat
amansohkên têpakure
sawusira ing dangu
nulya tata samya alinggih
pandam wus angalêncar
lir samêktèng wau
sugata wijil mangunah
saosanipun kinèn ngambil mangarsi
Nuripin Wanatawa

ingkang samya kinèn nglêladèni
sinaoskên kang sêkul rampadan
ramut lan sawantingane
sèk Ragayuni muwus
lah suawi sami wêwanting
kang liningan agêpah
samya atuturuh
ki sèk Ragayuni nadhah
ukur-ukur sarat ngecani têtami
sarya lon angandika

sampun cawêngah sumêlang kapti
ingkang samya pikantuk anadhah
rijêki lah sawontêne
kang maklum maring ulun
datan pati lawan abukti
kang dumugi priangga
mupung sih kêpangguh
mungtabangat anèng dunya
kang liningan samya suka rênèng kapti
pikantuk dènya nadhah

langkung nikmat raosing pambukti 
wus antara luar wiwijikan
cinarik mring pêmburine
sami pikantuk tuwuk
têlat ulat sêkulirèki
panjang piring lancaran
sininggahkên sampun
tinumpuk anèng dhudhulang
siningkirkên ing pinggir sampun miranti
dhêdharan majêng ngarsa

ingacaran asêsambèn sami
kang liningan nuwun aturira
kang tamu panggraitane
sayêkti yèn linuhung
kyagêng dhepok sèk Ragayuni
wus nglairkên kêramat
eloking pasuguh
tan majat lahirahira
dene tanpa roang kang janma sasiki
sugatane samoa

Jayèngrêsmi pan umatur aris 
mênggah traping agêsang punika
ingkang dadya giungane
kasidaning tumuwuh
mugi tuan amba jarwani
mardikaning atitah
kadospundinipun
sèk Ragayuni lingira
inggih mangke anakmas kula jarwani
mênawi kêlêrêsan

gegeongan ngagêsang puniki
inggih budi kang minulyèng titah
ingkang minangka maligèn-
ning Sang Hyang Kang Maha Gung
pacampuhan nabi lan wali
sujanma ingkang wus man
sakèh pra linuhung
pasênêtan gêng punika
pan wus mashur kang samya ahli ing budi
binudi kang budiman

ingkang dadya têlênging arêpit
kang pinurih-purih ing kêdadyan
nèng budi sios wurunge
milane wontên ngilmu
kang sarengat tarekatnèki
kakekat myang makripat
pênggayuhing wahyu
Hyang Agung kang sipat rahman
wujuding dat walkayatun bilarokin
uripe tanpa nyawa

wujud tanpa kaanan puniki 
ing dalêm kak sêjati lantaran
inggih budi lantarane
sarupa wujuding hu
pan jumênêng Muhammad latip
mustakiking Hyang Suksma
kênyataanipun
budi wujuding Hyang Suksma
inggih budi inggih Hyang Kang Maha Suci
budi têtabonira

pan upaminipun wohing tiris
banyu kêlapa bathok sêpêtnya
puniku saupamine
toyanya budinipun
klapa ati kang sanubari
bêbathok nêpsunira
sêpêt badanipun
toya budi dating Suksma
budi kêpanjingan dat sipating Widi
lawan apêngaling Hyang

puniku woring kaula Gusti 
tunggil êdat lawan tunggil sipat
lawan tunggal apêngale
dening antaranipun
bedaning budi lan Hyang Widi
budi tan kêpanjingan
asmaning Hyang Agung
dat sipat asma apêngal
namung asmaning Hyang kang tan manjing budi
nanging umanjing uga

panjinging asma pan rêpit malih
datan kêni winadhaging rasa
tuwin tan kenging umume
anèng jatining samun
ingkang tan kasaman ing janmi
ngênirkên tan bayinat
namung dhawakipun
kumambang marang Hyang Suksma
Hyang Suksma di kumambang marang pribadi
pribadi dhawakira

kang liningan kêpagutan kapti 
Jayèngrêsmi cathêt ing wardaya
myarsa sèk Raga wuwuse
datan siwah sêrambut
tunggal panca rasaning jati
lawan Sèh Amongraga
kêjateanipun
Jayèngrêsmi aturira
kadospundi pungkasipun kang sêjati
sèk Raga wuwusira

inggih sêlotipun mangke ratri
dinugèkên dènya nyênyamikan
ingriku sapikantuke
dening puniku wau
ingkang budi dating Hyang Widi
tan pae paekanya
kang sampun sumurup
ajali abadining Hyang
ingkang sampun linuhung datan ngopèsi
wus mungkur ahli dunya

pan prêlambanging agêsang
lir kesahan têbah kampir ing mêrgi
sêtun dangu mung sêdalu
kadhang sêkêdhap mangkat
wus gumantung ing lampah sêdyanya mantuk
marang wismane priangga
tan pepeka anèng mêrgi

puniku kang sampun tama 
datan arsa ing lampah ngampir-ampir
kêcangkol marang dunyèku
kêwatirira dahat
tan cipta lyan pan amung mring jodhonipun
mustakik roroning tunggal
jalu kêlawan pawèstri

kita punika upama
janma èstri kesah tutuwi têbih
mangkat miwah mantukipun
sangêt samar nèng mêrga
pêngampiran dadya rubedaning laku
kathah mutawatirira
awis kang bisa amulih

kathah kandhêm anèng mêrga
sabab saking apêsipun janmèstri
kabegal baya pêkewuh
kathah liring rêncana
mrih ngilangkên wisma laki darbèkipun
korup papa anèng paran
tan èngêt sêsananèki

pae lan kang sampun kawas 
ngawruhi kang dadya bêncanèng mêrgi
kang pêngampiran puniku
pêpangkalan kaldunya
datan arsa pepeka asyang mêrga gung
kinawalan lan tawêkal
cipta ge praptèng wismèki

prianipun minangka Hyang
apan sami pêngajêng-ajêngnèki
kang nèng paran lan kang kantun
samya pagutan cipta
tan sêlaya mêkatên supaminipun
Gusti kelawan kaula
tunggil kêrsa ing kêjatin

mênggah lantaring tumêka
maring rahsa rasaning kang sêjati
salat jati kang kêdah wruh
salat tundha titiga
tur ta sêmbah adi-adi kang puniku
lir tirta saking ancala
umili maring jêladri

kathah kandhêg ing sawangan 
salat jati ing têlêng prênahnèki
pilih ingkang prapta ngriku
jroning salat punika
kadya ngobak toyèng dangdang paminipun
sawêg sêmantên kewala
pinêthêt sêmuning rêpit

langkung lungiding graita
ing kêjatin lir kukus saking agni
myang siti kêlawan ranu
lir oyod mêdal tirta
badan kita suksa dharat dèn kêdulu
lir lêbu kêlawan kisma
pêsate ngamun-amuni

lèn kadya bun tibèng toya
saking agranirèng patra maringih
wilaja lan marbukipun
pakeling tinggal raga
kadya sating tirta ing bantala luyut
anglir padhêming dahana
kantun wangwa nèng kaywaking

kayu pami kang rêraga
apan budi wujudipun kang gêni
panasing gêni Hyang Agung
puniku têlêng salat
kêdah ingkang waspada panasing latu
tuwin kêdah wruh ing pisah
kumpuling roroning tunggil

myang padhange kinawruhan 
maring pêtêng cumpêde dèn kalingling
kados puniku acukup
kang kèh wêwêdi kita
têmah dadya sura lêgawa nrang kewuh
pan wruh sêjatining kira
kira tan mangeran dhiri

tan mangeran tawang tuang
tan mangeran ing papan kang tinulis
tan mangeran swara wuwus
tan mangeran kaanan
tan mangeran kang ora tan mangeran wruh
tan mangeran riricikan
tan mangeran agal rêpit

tan mangeran ing Hyang Suksma
tan mangeran ing nabi miwah wali
tan mangeran guru ratu
tan mangeran sêsama
tan mangeran mring pribadi dhawakipun
tan mangeran barang titah
tan mangeran rame sêpi

namung sirnaning têlêng tyas 
kang tan labêt sadrah ing angin-angin
luyut karone tan mojud
pan datan kawimbuhan
datan amimbuhi mring lawananipun
pan datan angraga suksma
suksma tanpa raga jati

komplang roroning atunggal
sampurnaning kaula lawan Gusti
suh sirna byuh ilang jumbuh
wus tan kengang inucap
apan mêksih nênggih sadungkaping wuwus
ing dalêm kauwusanya
mawi sarat mangsa kalih

ingriku jatining pungkas
Jayèngrêsmi tyasira lir sarêsmi
nalikanira mèh turun
kang rasa adi mulya
panggagading tyas sariranira bathuk
miwah sira Jayèngraga
kêpranan anungap kapti

lingsir dalu wayahira 
ki sèk Ragayuni lingira aris
prayogi wus sêdhêngipun
sami asesarean
nulya ngambil kêlasa lan lêmpiripun
ngalap saking pangimaman
sêtunggil sewang wus tamsi

nulya samya alêlêswan
Kulawirya nglêgèyèh lajêng guling
Nuripin Wanatawa wus
dangu sami anendra
Jayèngrêsmi Jayèngraga mêksih lungguh
lan sèk Ragayuni ika
adêdalon anrang ngilmi

sidhêm kayon sanalika
swabawaning ratri tan amêlingi
tan muni mêne manawung
nganyut ing kanyênyêtan
angin-angin tan angênu ingabangun
sanalikaning amangsa
sira ki sèk Ragayuni

amêdhar jatining wahya 
kalamangsa katri ing sabda gati
ki sèk Raga lingira rum
anakmas sêkalihan
ingkang mugi mintuhu nêrimèng wahyu
titigasaning kasidan
têlêng sêjatining ngilmi

samya aniung mastaka
Jayèngrêsmi Jèngraga Ragayuni
Ragayuni lon amuwus
wiwisiking pamêdhar
anakmas ro sêjati-jatining ngilmu
êdating Hyang êdat kita
sipat Hyang sipatirèki

asmaning Hyang asma kita
apêngal Hyang apêngal kita pêsthi
sêkathahing bangsa lêmbut
malekat bêlis laknat
inggih kita sêkathahing kang maujud
ingakasa bumi pala
sapêngisor sapênginggil

langgênging Hyang langgêng kita
murahing Hyang murahing kita yêkti
sihing Hyang sih kita tuhu
dunya pan inggih kita
dede besuk
swarga nêraka gih kita
sêdaya inggih kitèki

rampung cakup wus nèng kita 
suhul jumbuh kita lan dating Widi
datu wajibul wujudu
sami kaananira
kadya banyu lan toya supaminipun
mung sanès basa kewala
napining Hyang napi kami

sami lan kenging kinira
paminipun suwung kêlawan sêpi
tan pae mung sanès wuwus
tigas cuthêling rasa
dungkapipun nèng têlanakaning ngilmu
tokid jatining kasidan
pema sampun anêlisir

Jayèngrêsmi Jayèngraga
tyasnya pungkas sanalika
tan ana kang kumalêndhang
padhang nêrawang tan inang

kadyandon asmarèng tilam 
gatining rasa kang mulya
karangkad rêngkêding dria
kêlimput rahmating prana

rêmpu kêtaman asmara
Jèngrêsmi micarèng nala
sênyata tunggal kupunya
lan kakang Sèh Amongraga

apa ta manira bisa
tunggal sêsananing tingkah
akupu lawan kakang mas
anèng jaman kaênêngan

Jayèngraga pan kadyèka
tunggil pamuwusing dria
pupuji angalêmbana
sèk Raga mèsêm ngandika

nauri kang samya sipta
anakmas ywa wancakdria
wulangun sagotra lawan
kakanta sujanma tama

benjang ing jaman kanêngan
tunggal tan tunggal sêsana
yèn tan kaprècèt ing tingkah
tata titiking sêtata

tinitik dhaupanira
banon lan pêngobongira
yèn tan kêmanjon gêninya
ilang namaning bantala

wus duwe jênêng priangga 
lamun mogol pêngobongnya
sirna namane kalihnya
tan bata datan bantala

Jèngrêsmi lan Jayèngraga
sangsaya pyuh nayanira
saosikira kacupan
ngling tyas sinauran basa

asangêt pênggunggungira
nora jamak ki sèk Raga
bisa nauri usik tyas
kaya ngluwihi Mongraga

sèk Ragayuni lingira
puniku sêmada cêgah
dede watêking mukmin kas
anggunggung samèng tumitah

ngêlongi panggunggunging Hyang
sami lan nacad sêsama
sasat nênacad ing Suksma
puniku watêk bangsandhap

wong kang wus tumêkèng tekad
tan ngopèni gunggung najad
asor apêse ing tekad
amên anggunggung anacad

Kulawirya wungu nendra 
kukurah raup wêdana
asêgu alon wuwusnya
anêbut astag pirulah

kêturon tan nêdya nendra
nora kêna sinayutan
Jèngraga nauri sabda
limrah yèn tiang karipan

sèk Ragayuni wuwusnya
puniku rahmating dunya
kalih prêkawis rahmatnya
alayap lawan sahuat

dening rahmating akerat
salat kêlawan sêkarat
yèn wus palal ahli dunya
sukure nendra asahwat

yèn palal ahli akerat
sukure salat sêkarat
tan kengang sêlang surupan
malintir kandhang kapiran

Ki Kulawirya ling nala 
tuhu yèn prêtamèng jarwa
ki sèk Ragayuni tama
angluwihi Sèh Mongraga

yèn ta pinarênga uga
mênawa Sèh Amongraga
kêdarus dènya lêlana
tan kêpangguh ingulatan

randhane Ni Tambangraras
pantês dadya jodhonira
dhaupa lan ki sèk Raga
rêbut êmbuh kang utama

kêlawan Sèh Amongraga
malah luhur ki sèk Raga
sèk Ragayuni anabda
nauri kang micarèng tyas

puniku kêlangkung langka
panggraita tan prayoga
narik rucating utama
andika maca istigpar

tilase sukêring dria
Ki Kulawirya anjola
gumuyu sarwi noraga
gèdhèg-gèdhèg kêgawokan

ki sèk Raga malih nabda 
patêmbayaning amangsa
anèng jaman kasucian
akulêm mustakik ing kak

kakanta Sèh Amongraga
mèh praptèng jaman walikan
puniku anak dèn awas
aywa sêlaya ing dria

agotra pakupunira
jumungahanèng olia
kêramat nèng dina nikmat
padhukuhan Wanantaka

ingriku manira benjang
patêmoning kang hakika
lan anakmas sêkalihan
jalaran ngasramèng arga

sawetaning Wanantaka
pakuwon ing Karungsitan
pasêmon gaibing Suksma
tan kêna winêdhar sabda

tanpa têmbayan ing wêkas
manira pema anakmas
pupungkasan manirojar
sêdhêng sêmantên kewala

ing wanci bangun anggagat 
pacar gidib wêktunira
sèk Raga malih ngandika
sêwawi sami akadas

subuh tama mêksih awal
santri kalih ginugahan
Nuripin lan Wanatawa
samya angladosi kadas

tuturuh toyèng lantingan
sawuse dènira kadas
nulya Jayèngraga adan
sawusira samya sunat

sampunira kinamatan
laju ngangkat pêrlunira
Jèngraga kinèn dadiman
dèn apti wêwacanira

wusing takbiratul ikram
surat sawusing patekah
surat jumungah awalnya
kêlangkung pasêkatira

surat munapèk akirnya
dêging akir kinunutan
tahyat laju salam bakda
pragat pupujianira

bakdaning subuh sih awal 
ing wanci pajar gidiban
nulya samya tata lênggah
sèk Ragayuni lan nabda

samyandum sih kawirêjan
mara riki pêpamitan
iktikap mring pêsamaran
pawitra sutrasnèng sunya

adan wau Ki Sèk Raga-
yuni yuananing kêrsa
asung salam jawat tangan
mring tamu katiga pisan

kang sinung salam agêpah
nyakup astane sang yogya
apan datan gantya-gantya
sapang samya sanalika

sêtêngah ing patêkêman
Ki Sèk Ragayuni musna
ngingkis nis ing pêjagongan
samya mêksih astanira

anggathung pèk-èpèkira
apan mêksih têtangkêpan
tamu ingukan salam
agêpah samya anjawab

nauri ngalekum salam 
luar pênggathungèng tangan
kêlangkung pangungunira
samya amaca istigpar

kagagas pituturira
Sèk Ragayuni minulya
anelakakên olia
nyaloni wali taruna

ya ta kang kantun nèng langgar
Jayèngrêsmi Jayèngragi
katri lan Ki Kulawirya
anjêtung tan ana angling
kadya kanisan pati
ing swami utawa sunu
Ki Kulawirya nabda
ya talah Sèk Ragayuni
pênyanaku wong ethok-ethok mêndhita

tan nyana lamun olia
katunan sun dadak guling
mung anakmas sêkalihan
kang olèh gawe ing latri
gêgambèn kang prêtohin
rasa surasa kang luhung
Jayèngraga ngandika
ngong tumingal paman guling
arsa kaula wungu mênawi kagyat

kang paman nauri putra 
pèkne mêngkonone mami
lèhira gunêman rasa
lawan Ki Sèk Ragayuni
sruang-sruang miarsi
nganggo cuthêl nganggo suwung
jêg nganggo Wanantaka
dhat-dhatan sêmbari ngipi
nora pati gênah ipènku ngêlampra

Wanantaka iku apa
pasêmone apa ngilmi
kasambungan ipèningwang
katon nèng Wanamartèki
jagongan lan Si Jamil
kaya anakmas wus rawuh
nanging sun tan tumingal
marang Ki Sèh Amongragi
namung têmu lan Jamal Jamil akandha

caturan bab sarat-sarat
katone ngong dèn wènèhi
sarating kuat anendra
dèn ulungkên ngong tampèni
jarene ampêruning
tikus pithi putih mulus
kinluku karya sipat
sun gya ngrungu lèhmu angling
nganggo langit nuli dhat manèh supêna

katon kagungane dara 
ramanira jêng kiai
dara putih ran Si Tawang
sinambêr lap-alap putih
binêkta maring langit
wong sêdesa samyandulu
jêng kyai bêntayèngan
nguwuh-uwuh marang mami
prie Wirya kae daraku Si Tawang

agugup bangêt manira
matur o inggih o inggih
e lah prie mono ika
kagungane jêng kiai
nuli Si Jamal Jamil
wong roro barêng cêlathu
bok kèndêlkên kewala
dara mring bêkuponèki
ngong sumaur ah mendahnea amokal

ngêndi ana lir jarira 
bêkupon anèng ing langit
iku sêlak nora lumrah
Si Jamal saure inggih
sêwawi ngong têdahi
prênahe bêkuponipun
nuli manira mara
lagi lumaku byar tangi
kagyat pêngoroke Nuripin pêngguran

Jayèngrêsmi mèsêm mulat
Jèngraga gumuyu angling
paman punika kêtênta
de kathah têmên kang putih
wit tikus pithi putih
dara putih myang kang naut
lap-alap puputihan
mirêng langit milu langit
Wanantaka dèn sambungi Wanamarta

Ki Kulawirya anabda
ya arakna wong angipi
sambung-sambunge ahura
kèlu ngampêlu kang kèksi
gêtun ingong tan sipi
tan mêningi gunêm luhung
kaya ta wong osik tyas
anauri wuwus lair
têka bisa ngêcupi grunêking dria

manira gawok têmênan 
èdine Sèk Ragayuni
sajêku durung tumingal
agawe ebating ati
ngungkuli Sèh Mongragi
wa sêmono iku êmbuh
Jayèngrêsmi anabda
inggih tan kenging winijil
sampun sami kewala madu lan kilang

punika kaote paman
sih badhe lan kang wus dadi
calon kathah cacalanya
dangu praptaning kêdadin
datan wontên kang ngawir
sêpên babaganing saru
wus têkdir tan kuciwa
mupti mustakiking gaib
tan kalêmpit ambukak kang samar-samar

kula tan pae lan paman
winêdhar osiking galih
kacupan lir wong rêrasan
kasidikaning pangèksi
tan wontên sêlayangling
ya ta kang samya angungun
nèng sanggar pamêlêngan
wanci gagat pajar sidik
katon biru arga rêngrêng kêpajaran

rêgêding kayon myang ragas 
lir sinom dyah pinangantin
pêdhut ngêndhêng pêwukiran
ambalêbêd lambung wukir
lir pasêmêkanèki
kêndho rumimong ing bau
mega putih lumarap
ing tirah-tirahing wukir
kadya tasik tan rinêmbug wêwalêran

kêsorot sirating surywa
kumênyar langêning bumi
ascarya èrêm ujwala
kawêngan ing mangsa enjing
lwah-lwah lêlêmpong wukir
ron-ron karuron ingêbun
bilolok lèkira hyang
aruna kêtaman dening
imamawan mahandhap nêrampad kisma

silo silake katulak 
pêpêdhut kang anglimputi
kang andua dipanira
jalada arêbut titih
ngêrêm hyang jaladragni
giuh kawibuh ing têdhuh
kadya atmajèng raja
duk misih taruna alit
kandhah dening winawasèng cèthinira

hyang andakara rumangsang
amranani ing sêkalir
bengkas kang awêr wêrata
ngalela kaywan wardi
lamuk kabuncang angin
mawut lir kapuk winusu
rêmbêting pêwukiran
kawuwulon lir binodri
sumaringah kadya gring manggih usada

kabrawan ing baskara
nahyani langên dumadi
ramya swaraning kokila
andon mangsèng woh anèng wit
myang kewan ing wanadri
enggar nèng pêsabanipun
Jayèngrêsmi ngandika
mring Ki Wanatawa aris
ingkang êndi mêrganing marang Gêgêlang

Wanatawa aturira 
punika pan mêksih têbih
lampahan tri dalu mêrga
anglangkungi ardi Wilis
dhunipun saking ngriki
pan wangsul malih anikung
mêngalèr turut pada
mêngilèn ngubêngi ardi
wukir Selabale mêrgi kang prayoga

Jayèngrêsmi lon wuwusnya
ya wus manira mit kaki
kewala laju lêlampah
ngupaya kadang kaswasih
ywan mênawa kêpanggih
wus kaki andum rahayu
anulya sinung salam
Wanatawa matur inggih
samya sêsalaman gantya gêgambuh

adan umangkat laju
Jèngrêsmi lan kang paman rinipun
Ki Nuripin nèngarsi gêrmaning mêrgi
tumurun mêrgi kang wau
ing Selabale mêngalor

mêrga nut suku gunung 
jurang sêngkan ing pèpèrèng trêjung
pagrumbulan bês-êmbês lulumut limit
anglêlamat mêrgi lunyu
tan lanyah kambah ing uwong

napak rumput ngarêmbyung
sarampadan kang rurumput mabun
angêbêsi samêrgi sêdhêngirenjing
wong papat dulur lumaku
jog mêrgi menggok mêngulon

laju ngambah wana gung
lêpas lampahira pan andarung
sakèh gua pawukiran dèn ampiri
tan ana ingkang panuju
tilas kabare tan magoh

mêngkana lampahipun
mahas ngayam alas kawlas-ayun
kadhang asring kêpapag wong laku grami
miwah priayi asêlur
mantri manca amêrabot

tan ana aru-biru 
wus nyana yèn wong tirakat nglangut
Jayèngrêsmi laju tan aso ing mêrgi
ing nalika manggih ranu
ngriku rarywan salat lohor

sabakdanira wêktu
sarèh sakêdhap anulya laju
alêlampah tumurun jurang arumpil
sumêngkèng pèrèng lulungur
wana ing Pulung grêng rongkob

nusup gêlagah rayung
wana Pulung kathah têbakipun
sadêdêlan ambanjêng wana pring ori
sadêdêlan pêjatèn gung
sadêdêlan malih bondhot

sadêdêl kulampis pung
sadêdêlan jarak jambu kluthuk
wanci wêktu ngasar rarywan salat ngasri
wus bakda nulya lumaku
datan kêpranggul dening wong

kang samya alêlaku
samya kêraos ing sayahipun
datan pati anêrod dènya lumaris
samyangluh kang suku rapuh
dadya samêrga rerendhon

sêkêdhap rèrèn lungguh 
anèng sela nulya mangkat laju
sêdangunya tan ana desa kaèksi
sêdintên tan bukti nginum
sapêmbalang rarywan ngaso

Kulawirya amuwus
payo mrene Nuripin dèn gupuh
matur lah puniku inggih dhatêng pundi
Kulawirya asru muwus
dèn undang dadak ambengkot

Nuripin mara gupuh
tut wuri mring Ki Kulawiryèku
sapêmbalang dohe Ki Kulawirya ngling
ngambila ranu dèn gupuh
manira arsa anguyoh

Ki Nuripin mêcucu
gêrundêlan malêruk umatur
lah bok wau punapa duk wontên warih
wau-wau datan nguyuh
nèngriki damêl pakewoh

lah pundi wontên ranu 
wana grêng mung kêbêk kayu watu
lah bok pèpèr kewala ngarah punapi
Ki Kulawirya sru muwus
dadak madoni kinongkon

nora têka lumaku
apa kongsi ko ngong balang watu
sarwi angagagi balange tininggil
Nuripin jrih glis lumayu
gêrundêlan ngondhok-ondhok

saniki bae tumut
besuk manèh nora agêgêtun
atut pungkur lulungan nganggo kiai
tan kudu-kudua milu
wong ladak kaworan bancol

angungak jurang parung
tan kêduga angupaya ranu
Kulawirya myat Nuripin tan kaèksi
nulya tinilar ing laku
prapta gyaning putra karo

Jèngrêsmi lon umatur 
suawi paman wus aso laju
pun Nuripin wau kantun anèng pundi
nauri lagya bêbanyu
dimèn nusul lah wis payo

nulya samya lumaku
ngambah wana tan adangu kêmput
ngancik wana têrataban bulak radin
Nuripin wangsul gènipun
wus tinilar tan ingantos

Nuripin sru kumêpyur
gupuh-gupuh dènira anusul
nguwuh-uwuh sarwi mewak-mèwèk nangis
akukuk tan ana nyêluk
Ki Nuripin gêmbar-gêmbor

niaya kêlangkung
wong kinongkon tan dèn tèni iku
ya ta kang lumampah samya angêntèni
nèng soring kayu trênggulun
Nuripin andon ingantos

ya ta kang inganti-anti 
tan dangu nulya kêtingal
Nuripin ingawe-awe
lumayu akêdhêmpalan
wus praptèngarsanira
Nuripin samya ginuyu
kang ginuyu parêmbehan

Ki Kulawirya sru angling
sirèku pakewuh apa
dene suwe sira monyèt
lumaku bangbang-bangbangan
mungkur lembehan dawa
anèng alas adol bagus
dadak dadyantèn-êntenan

Nuripin gumuyu nangis
ya talah nora kayaa
ya dene wau kinèngkèn
ngambil toya pêturasan
Kulawirya lingira
nora nguyah nora nguyuh
Nuripin apêlerokan

inggih sampun inggih-inggih
angsal mênang kêdah numpang
tiang kawon dados guyon
Jèngrêsmi marma tumingal
aris dènya ngandika
aywa mêngkono tampamu
wus lumrah wong durung tahan

sêdhengah ia kadyèki 
lamun ta wus saban soban
nora ana kuatire
Nuripin nuwun turira
mêngkana wancinira
ngasar akir panas eup
kang samya rèrèn ing mêrga

kasilir maruta kesis
myarsa rarasing gamêlan
sêlendro ngalêp saking doh
niniling Ki Jayèngraga
angling kaula paman
myarsa gamêlan munya rum
kados cêlak pêdhusunan

kang paman nauri aris
layak ya wus cêdhak desa
lamat-lamat rum swarane
Jèngraga matur ing paman
inggih gêndhing punapa
kang paman alon amuwus
gajêge gêndhingan candra

mirêng kula Gambirsawit 
nanging gêndhing sampun niba
nauri ya êmbuh kae
Jayèngrêsmi lon turira
lah kadospundi paman
punapa kampir ing dhusun
punapa laju kewala

Ki Kulawirya nauri
prayoga kampir ing desa
ing laku rada kêlantih
ngilèni bukti atanak
nyarèhkên badan sayah
Jèngraga nambungi rêmbug
prayogi mring pêdhusunan

lah mara prie Nuripin
lamun laju kêtanggungan
Nuripin alon ature
inggih sumangga kewala
ajrih lamun matura
Ki Wiryambêkuh gumuyu
bilah Nuripin pameran

lir mêrkara rajapati
kathik ajrih yèn matura
angêmu wadi adile
wong rêrasan salêbaran
andadak konthol bêlang
Nuripin gêrundêl muwus
apa ta jarku apa

tan ana luwasing gêtih 
bênêra kae ya duka
tan kêbênêran sêdene
dhasar rêmêne duduka
Ki Kulawirya latah
srêngênku manut wangunmu
sawangun-wangunmu kithal

wong wangunmu pantês sisip
nora patut kêbênêran
mulane kudu anggandhèn
ih kêjawi ta punika
dhasar rêmên tiangnya
Jèngrêsmi gumujêng muwus
iku pan mêngku paedah

wong lulungan ing atêbih
sarat guguyon ing mêrga
tan pati krasa kêsêle
ingkang samya sinasmitan
pan sami suka rêna
Jèngrêsmi malih amuwus
supami paman umangkat

wus aso samya lumaris 
buntas wana têrataban
amublak patêgalane
katon dhukuhe kawuryan
anggênggêng kitrinira
ing Pulung pan dhusun agung
kasorot ngarka lumarap

antara dangu gya prapti
anèng dhadhah pêkarangan
ing Kêpulung desa gêdhe
Nuripin gya malbèng desa
tanya ing Pêkauman
jujug wismaning pêngulu
anjèjèrèh dènya pajar

ki pêngulu Jabalodin
asuka kinèn ngaturan
Nuripin wangsul ge-age
matur mring bêndaranira
laju kang ingaturan
ki pêngulu gupuh-gupuh
gêlar kêlasa ing langgar

ngaturan lênggah surambi
katri samya sêsalaman
Jabalodin tur pêmbage
Jèngrêsmi angling pêsaja
anutur mulabuka
pêngulu andhêku-dhêku
wus pratela ing pêwarta

sarwi kèn mundhut tabsirih 
klobot têmbako ududan
sarya kèn amèt dêgane
tan dangu prapta ingarsa
dawêgan pinarasan
sinugatakakên sampun
kaduduk ing wêktu salat

sawusira samya nginum wening kang nyu
wanci surup awal mahrib
gya mudhun mèt toya wulu
wusnya kadas Ki Nuripin
nulya adan tumêlowong

lajêng sunat kabliatan sêdaya wus
pêngulu angacarani
lah suwawi sang abagus
kula ngalap bêrkah ugi
andika ngimami gupoh

Jayèngrêsmi pinêksa anulya laju 
Kulawirya kang ngamati
nulya imam ngangkat pêrlu
usali praptaning takbir
patekah ingkang winaos

sawusnya patekah surat kulya ayu
ida ja-a akirnèki
kêlangkung pasêkatipun
dhasar swarane gumrining
pêngulu eram ing batos

sabakdaning mahrib nulya sunatipun
wabin tigang salam nuli
manjing wêktu ngisanipun
Jayèngraga angadani
lajêng sunat asarêntos

wusnya sunat kinamatan ngangkat pêrlu
sawusing patekahnèki
surat jumngah awalipun
akire wêwacanèki
surat munapèk winaos

praptèng patang rêkangat tahyat salam wus 
sabakdaning sunat witir
laju samya tata lungguh
ki pêngulu Jabalodin
mring wisma kèn ngrukti sugoh

gya winêdalakên pasugatanipun
sêkul ulame mênuhi
Ki Jabalodin amuwus
sumangga kaula turi
paduka sami tuturoh

sumapala maklumipun sang abagus
sawontêne anèng ardi
kang cinaran lingira rum
sarwi sarêng awiwijik
ênggèh sangêt tarimèngong

wangsul ingsun karya susah man pêngulu
anukrêri salu pranti
namung sampun kirang maklum
pêngulu mangsuli aris
kang botên-botên rinaos

adan lêkas kang samya bukti pikantuk
sêmada ragi kêlantih
pan sampun antara dangu
samya luaran awijik
lajêng linorod maring sor

Ki Nuripin pemanganipun athêkul 
lorodan têlas tan kari
ingimbuhan sêkul lawuh
kokoh lir wiwitanèki
Kulawirya ngling dèn alon

klêbu nyêngka lêlakon iki anglarug
tan etang parang arumpil
Nuripin ririh ngling bêkuh
milu-milua priayi
andulu baguse anom

wawratipun rencang mêkatên gih sampun
pêngulu ngling mring Nuripin
nèh tutugakên kang tuwuk
Nuripin ngling gih-gihnèki
mangsi angangkaha wêdos

sarwi gadho ulam têlas sêkulipun
sêdaya sampun bêlindhis
sininggahkên ajangipun
wus wisuh ngombe Nuripin
gêlegekan dènya atob

ya ta wau kang samya tata alungguh 
winêdalan suguh malih
nyamikan wowohan gunung
pêngulu angacarani
suawi masêgan uwoh

kang cinaran inggih paman sêlotipun
sêsambèn sêmbari linggih
sih andika wus nèngayun
nulya sasênênge ngambil
nangka pisang raja ambon

wi gêmbili talês timbul tela gantung
mêngkana ana kapyarsi
gamêlan talu cumêngkung
gêndhingane titipati
sêmada rêmpêk nênaboh

Jayèngraga Kulawirya sarêng jumbul
nilingkên gamêlan muni
sami sasmitèng pêndulu
arongèh dènira linggih
Jèngraga têtanya alon

man pêngulu sintên kang natab gangsa gung 
sêdhêng rarase nyundari
punapa tiang mêmantu
punapa kyai pêtinggi
ingkang amucung sêlendro

