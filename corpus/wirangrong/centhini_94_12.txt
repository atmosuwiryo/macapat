adan umangkat lumaris
mêngetan menggok mêngalor
mêrga pinggir dhadhah ingadhusun
sêtana Pakuncin
nikung mudhun mêngetan
nampak lêbu patêgalan

kêtêb tinananêm wijin

banjêngan saba kêsumba miwah kudhung
lampahe lêstari
Wanalela nèngarsa
Nuripin nèng wuri têbah

krêp lèrèn samêrgi-mêrgi 
mangan gêdhang sabên aso
lamun tinudingan ngèjèg mlayu
nututi lamaris
wus cêlak arendhonan
sêdangunira lumampah

gêdhang rong tangkêp wus ênting
pinangan dhewe mal-êmol
wus andheang-dheang atob hak huk
wus tan ngari-ngari
ing lampahnya gya nabra
aran ing lèpèn Kategan

palêstrèn pinggiring kali
kacang cipir lombok terong
kimpul lan kêtela lawan jagung
jêwawut kêrai
wus langkung ing Kategan ing Kategan
kewala ngêncêng mêngetan

bêbangkan lunguring wukir 
trataban gêrumbul bondhot
pangalang-alangan glagah rayung
pacing jalin cacing
lumakyèng jurang sêngkan
bêbanar ra-ara wiar

ing wanci tumiling sir
kulon manjing wêktu lohor
tana papan salat dadya laju
rêkasa ing mêrgi
Nuripin kikicatan
nampak kêtampêk ing panas

sumuk grah uyang ngayêngin
tan ana kayon kang ayom
angambah bêbêran têbih dhusun
andarung ing mêrgi
sinampyong lampahira
anglangkahi lulunguran

nulya dhusun gêng kaèksi
kêroya agêng arongkob
antaraning lampah praptèngriku
joging kali Udi
araryan samya siram
kêdhung awêning toyanya

wuse dènya siram sami 
wulu nulya salat lohor
sabakdanya salat nulya laju
minggah pèrèng kali
mêrgi têgal patoman
aso nèng pêkên Jênangan

anèng sandhaping waringin
lênggah munggèng watu towok
kêraos sayahnya suku rapuh
karênan sumêni
Kulawirya ris mojar
Nuripin gêgawanira

gêdhang raja èsêl kuning
Nuripin èsême cêlom
matur sampun têlas nèng dêlanggung
kaula sêsambi
bêrkate cêlak gènya
inggih sêdanguning lampah

won nganggur kula cacêmil 
pisang rong tangkêp bêrondhol
wah rikat lumampah sagêd mlayu
tan kantun ing wuri
Jayèngraga alatah
Jèngrêsmi mèsêm tumingal

Kulawirya ngling mucicil
bangêt lèhmu dudu uwong
gêdhang raja dhamplak lêmu-lêmu
mêntêr kuning-kuning
nora duwe duduga
patut pinangan lan ora

katog têmên lèhmu baring
Jayèngrêsmi ngandika lon
Nuripin mentara marang dhusun
lan Wanalela glis
ngilènana sêdhengah
ya saanane kewala

kang liningan mentar aglis
mring pêdhusunan wong roro
wus malêbèng desa kang jinujug
wismaning pêtinggi
aran Ki Narakosa
Ki Wanalela ajarwa

sarya yun ngilèn-ilèni 
susuguh ingkang amunggoh
gya Ki Narakosa alon muwus
lah inggih prayogi
sampun susah tinumbas
dhasar katuju sarwana

pênêde bok dipun turi
Ki Wanalela lingnya lon
èh mangsa kêrsaa pênêdipun
dèn saoskên ngarsi
sigra Ki Wanakosa
parentah mring rabinira

kèn ngrukti pasugatèki
sêkul panganan mirantos
dadya têlung dhulang nulya gupuh
dèn irid mangarsi
pêtinggi gêpah-gêpah
Ki Wanalela turira

pan punika pun pêtinggi 
umarêk ngaturkên sugoh
Jèngrêsmi tumingal aris muwus
dèn kêparêngarsi
nulya majêng ingarsa
sarya nor lon aturira

punikamba nênaosi
kang rêrêrêm ing kalêson
namung sumapala datan mungguh
angaturi bukti
konjuka ing paduka
Jèngrêsmi lon angandika

gèh langkung têrima mami
man pêtinggi suka sugoh
dawêgan kinêrsan nulya gupuh
sinaoskên ngarsi
pan uwus binolongan
samya angunjuk sêdhêngan

sêkul rampadan mangarsi 
ngawirya samya tuturoh
sarêng dènya nadhah apikantuk
dènira abukti
wus nutug aluaran
wanting ambêng cinarikan

sinungkên marang Nuripin
dhulang dhêdharan sumaos
dhahar pêpanganan krêtan têbu
pisang raja kuning
lawan rujak dawêgan
myang tambo brêm sinantênan

nangka dhuwêt jambu isi
cêmplung gabu kêtan komoh
tan salak juadah lawan madu
pikantuk binukti
pan samya winêratan
Ki Kulawirya ris mojar

dene saji kang pêtinggi 
ka liningan matur alon
inggih pinarêngan badhe sungsung
sanak dêrbe kardi
botên susah andadak
ngling sukur alkamdulillah

wus nutug dhahar mêmanis
dhêdharan nulya linorod
pinaringkên marang santrinipun
wong rolas Nuripin
tuwuk sêdayanira
Jèngraga ngling têtanya

sintên ranta man pêtinggi
umatur inggih won-awon
pan pun Narakosa ngling gih langkung
pênrimane sami
dènya sung sih prayoga
matur tan rumaos gadhah

Ki Wirya nambung ngling aris
puniki watu lir towok
prèhipun waunya kandhanipun
matur ki pêtinggi
gotèking tiang sêpah
crios towokipun Kalang

kalanipun duk sang panji 
ya kêlangênan gêrogol
lan kadean Kalang Daga Wirun
myang pra panji-panji
kuwon anèng Jênangan
grogol ing wana Dangean

pun sela towok puniki
wong tan wontên purun lunggoh
yèn wontên kang maha purun lungguh
kaula awasi
pan kabuyutanira
tiang sêdhusun Jênangan

Nuripin ngling saking wuri
punapi niku sayêktos
towokipun sela gih puniku
dede waja wêsi
iba landheanira
towok ambane pat pêcak

ki pêtinggi nolih angling 
wikana sawêg carios
sami tan uninga towok watu
wêsi lan wajèki
mung angluri kewala
brêkat criose wong kuna

Ki Wirya lingira aris
kadèk ujaring wong-uwong
towok yèn olèha anggonipun
wong ahli wanadri
gawean ing Jênangan
jawane kie kang mawa

gih mêkotên kang pêtinggi
Narakosa matur kados
Jèngrêsmi lon nabda lah ta sampun
man manira amit
sami andum waluya
ngong mangkat mring Padhangean

linampahan sakingriki 
punapi botên kêdalon
matur Narakosa botênipun
kêdalon ing mêrgi
apan sampun acêlak
punika ingkang kêtingal

lah ênggèh paman pêtinggi
manira laju kemawon
umatur sumangga kula nuwun
andhèrèk basuki
sêdaya wus pamitan
anuding gambuh ing mêrga

laju ing lampahipun
nètèr mêngetan nut iring lurung
wana Wirun trataban samya tinêgil
tinugar sêlaning grumbul
grumbul rinambatan bondhot

lêpas dènya andarung 
mêrgi gêgênêng minggah tumurun
tumurun mring jurang payaman atrêbis
karas pakêdhunganipun
mêncêp coane anyarong

Jèngrêsmi mulat ranu
wanci manjing asar wêktunipun
samya raryan anèng satêpining warih
rêsik kanan keringipun
padhas amêlatar atotos

nulya samya awulu
wusnya kadas sunat ngangkat pêrlu
ngasar Jayèngrêsmi ingkang angimami
antara dènira wêktu
bakda sêsalaman gupoh

Ki Nuripin abikut
anguculi gegendhonganipun
amêmangan juadah jênang ngacêmil
gêdhang myang jambu kêluthuk
tela gantung kêta kêtan komoh

ngling sarwi nyamuk-nyamuk 
wawi kang Narakosa won nganggur
punapi ta kakang kang dika karêpi
nauri sêwawi ngriku
sampun mawi walang-atos

Ki Kulawiryandulu
mring Nuripin asru dènya muwus
ambakna wong kongsi angudu bilahi
sêstun wong tan nganggo nêbut
mêrêm bae andêrwolo

pilang-pilang untumu
nora rampal kanggo gugut-gugut
gulu wêtêng tan ana ciute kêdhik
wis kaya bagor auntu
atine murka bêbadhog

tan etung patut saru 
mung sok olèha jabloganipun
Ki Nuripin enak-enak angucêmil
dinukan nora rinungu
sarwi menggos themal-themol

grundêlan ririh muwus
adat têmên bêtah agugrumung
rina wêngi tan ana luas ing gêtih
kêmba duka ala nganggur
thuk mênênga bae

e nora kegah-keguh

yèn tumrapa layangan sinthinge bot sih
mèncèng tali gucinipun
oling wang-wêng kudu asrog

Jèngrêsmi ngandika rum
pira-pira ana kang pinuluk
dadya kuat lakune tan kari-kari
Nuripin lêga tyas ngrungu
mênêng pêmamahe aso

prandene brêkatipun 
kalong sêparo pangananipun
Jayèngrêsmi dènira wêcana aris
lah sêwawi paman laju
watos mênawi kêdalon

kang paman lon amuwus
lah ya payo sinêngka ing laku
nulya samya umangkat sêdayanèki
mêngetan atut lulungur
tumurun ing pèrèng anjog

êmbag sabinan ngalur
mêmbal-mêmbal êmbêle amêmbut
ingaranan êmbêl Daga kang sinabin
nampak ing galêngan ulur
mêmbut galêngan mêndhêlo

Wanalela nèngayun
Jayèngrêsmi Jèngraga ing pungkur
runtung Kulawirya Nuripin nèng wuri
galêngane mêndul-mêndul
Nuripin gumuyu anon

amuwus guyu-guyu 
prie kie dene mêmbat mêndut
ngulêr kilan galêngan cinikan sikil
datan pitaya lumaku
bilah tyasku grago-grago

Kulawirya gumuyu
mandhêg anjongok dènya lumaku
Ki Nuripin tan wruh lamun dèn andhêgi
numbuk bêg bêbokongipun
Ki Kulawirya agupoh

ih lo wong apa iku
lumaku nèng êmbêl numbuk-numbuk
jinorogkên Nuripin kasingsal saking
galêngan tiba kêblusuk
ing êmbêl blês kalêlêp jro

gendhongane rinêbut 
mring Ki Kulawirya wus karêbut
Ki Nuripin kêmbêl tês cangklakanèki
tangane gendholan kukuh
ing galêngan bêngak-bêngok

samya age lumaku
tan kêna dèn nêngi galêngipun
gêgancangan nulya praptèng dhahas aglis
ngawirya myat agêgêtun
Ki Nuripin gêmbar-gêmbor

Ki Wanalela gupuh
nulungi mring Nuripin kêcêmplung
anèng êmbêl anangis tan bisa osik
tinarik tanganira sru
anyêkekal lêr mêncolot

ngancik galênganipun
kalumud awake gêlaprut dhut
kinèn gancang lumakwèng galêngan aglis
ngathêthêr wrat badanipun
brêbêl luh ulate cêlom

Jèngrêsmi wlas andulu 
Jayèngraga asuka gumuyu
Kulawirya alatah sarya ngling
Nuripin dene abagus
lir kucingan jênang dodol

ulate kaya dhadhu
koproh mèmpêr jago disêpuluh
Ki Nuripin mèwèk-mèwèk maleroki
Ki Wirya saya gumuyu
uwe cangkême amelot

Jèngraga ngling amuwus
paran ta jêro êmbêle mau
matur inggih lêbêtipun anglangkungi
tan paja kandhas ing suku
thawe-thawe mêksih ngongkong

Wanalela gumuyu 
yèn êmbag pun Taga gih puniku
sajêg-jêge tan arap kêbo sami
inggih saking lêbêtipun
yèn ngocal rinawut bandhol

yèn dêrêp nunggang lêsung
cènèng-cinènèng lan roangipun
nanging pênêd pantunipun anglangkungi
tulus èsèl moncèr landhung
pun êmbag Taga kinaot

Jèngrêsmi ngandika rum
têlatèn tan ana wigihipun
ia dening rêbut pakolihing melik
lan êndi ta ana ranu
Nuripin pèn mari glaprot

Wanalela umatur
inggih mangke ingajêng puniku
wontên lèpèn-lèpèn Dênta langkung wêning
ing Gagakalang lèripun
wus calêk tan pati adoh

anulya sami laju 
Wanalela kinèn gendhong munjung
lumangkah ing gêgênêng tumurun iring
Ki Nuripin lampahipun
anggadibêl bot ing blêthok

Ki Wirya ngling dèn gupuh
borèh blêthok bae adol bagos
dadak lêntrêng-lêntrêng lir pêngantèn prapti
Nuripin mlêruk gumuyu
ih hing dhasar pyayi bancol

wong saking boting êndhut
dèn rani lêntrêng-lêntrêng dol bagus
ya ta kang lumampah dungkap wana napis
Gagakalang wastanipun
ing Gagakalang mêngalor

pèrèng kali tumurun 
Jèngrêsmi ngling Nuripin sirèku
lah adusa sêdhela ingong êntèni
kang liningan sigra adus
jarite sigra winasoh

rêsik pangumbahipun
pinuntiran mrih glis akingipun
srual bêbêd sabuk kulambinirèki
malêm nulya salin gupuh
mung klambi malêm inganggo

alaju lampahipun
wanci andhap surya nawang lambung
kawistara ron kitri sesining wukir
amuyêk brambanganipun
sri kityardi tumrun ayom

ya ta wau kang lumampah
Jayèngrêsmi Jayèngragi
katri lan Ki Kulawirya
lan santrinira kêkalih
nètèr nêngka ring wukir
kathah srining kang dinulu
wêwalêran gugulan
pala kasimpar ngêmohi
pinggir mêrga pinarikan têbu krêsna

pinadha dhapuranira 
anggamêng lir rajêg wêsi
lonjorane nyêlawe prah
arêsik kêlangkung langking
ambanjêng kanan kering
binêngkêtan ron kinayut
rampak lir kêmbar maya
kinalèn turut pipinggir
pinagêran prumpung inganam risigan

simparan kang pisang raja
sêpêt kidang mas bêcici
saba kusta garaita
byok pulut ambon lan jambi
kaluthuk sukun bêsi
raja pandhak lawan gabu
byar misah mara seba
sêdaya pêpêk mawarni
jêjanganan tuwin ingkang sêsêkaran

samya rinakit tinata 
tan wowor sabilik-bilik
sabat samya wismèng arga
kêkampungan alit-alit
ya ta kang amartapi
sira Ki Sèk Sidalaku
akèn ngrukti gêlaran
wruh badhe têtamu prapti
kinèn rakit sugata sêkul panganan

pra ngawir gya tumama
ring pêlataranirèki
agupuh Ki Wanalela
umarêk marang sang yogi
pinêthuk sabat kalih
Pakuraga aranipun
kêlawan Pakujiwa
andika wontên punapi
Wanalela mojar lah rika matura

sarwi ajarwa mulanya 
kang sinungling wus mangêrti
Pakujiwa Pakuraga
umatur mring kang palinggih
punika wontên janmi
pajujugan saking Tajug
inggih pun Wanalela
kang nguntapakên mêriki
sira Ki Sèk Sidalaku lon lingira

lah aturana dèn enggal
Ki Pakujiwa glis mijil
kang mratamu ingaturan
Wanalela anèngarsi
wus kerid sêdayèki
sigra Ki Sèk Sidalaku
angacaraning lênggah
sêwawi andika linggih
sarwi winor ing guyu mêmanis sabda

agêpah ingkang cinaran
alênggah ing salu pranti
Jèngrêsmi nulya sung salam
linawan agênti-gênti
sawuse tata sami
Ki Sidalaku amuwus
saking tambêt pun bapa
kang pundi sanèng wingking
lawan sintên ingkang pinuja ing krama

ing pundi kasêdyèngarsa 
Jèngrêsmi nor wêcana ris
kiai tanyèng kaula
ing krajan Wanamartèki
pinaran Jayèngrêsmi
apan jêng kiai guru
Bayipanurta ingkang
ayoga marang ing kami
de puniki ri kula ran Jayèngraga

sêtunggalipun pun paman
wragilipun jêng kiai
lampah musakat tirakat
apan sêdya angulati
sêdhèrèk lêlana nis
sananing nis dere têmbu
mila samya angrarah
umahas ing wana wukir
lamun tuk titik anèng pasimparan

Ki Sidalaku tumêrang 
myarsa kêdale Jèngrêsmi
anuduh mring sabatira
kinèn nugatèng têtami
gupuh ingkang tinuding
mijilkên pawohanipun
tumpêr kêlobot mênyan
dawêgan myang wedang jai
cinarakên punika jampi katoran

Jayèngrêsmi Jayèngraga
katri Ki Kulawiryèki
prasamya nginum dawêgan
myang wedang jai gula rin
anigan udud linting
Ki Sèk Sidalaku muwus
jawènipun anakmas
putrane ki guru Bayi-
panurta kang kêrajan ing Wanamarta

kêlangkung kèngêtan ing tyas
ramandika duk inguni
duk anom golongan ingwang
wong sêsanga sekakapti
samya mulana ngaji
ramandika parabipun
duk nèm Mas Arundaya
Cariksutra Arsèngbudi
Carikmudha manira ran Wargasastra

kanêm Kidangwiracapa 
Malarsipta Ekawardi
sanga datuk Danumaya
ing mangkya mêncar atêbih
samya nakdi pribadi
tan wontên têmu-tinêmu
wus maklum ing ganjaran
ing mangke dipun wakili
putrane lan sêdhèrèke Mas Rundaya

ngong langkung sukur ing Suksma
suka rênaning tyas mami
tan pae pangguha lawan
kakang Rundaya mitra sih
marang andika sami
adya pae ing pangrêngkuh
kaula lan ramanta
wus nunggil saliring kapti
ing panganggêp mring sun ywa bineda-beda

samya tumungkul noraga 
kang liningan ngawirya tri
nadesêm èsmu lêjar tyas
kados botên pai-pai
lan rakanta jêng kyai
sami ugi ing pasukur
ingalaping pamulang
paduka marang ing kami
Ki Sèk Sidalaku arêsêp ing dria

alon dènya awêcana
sêlot-sêlote ring ratri
gih sami awirayatan
arêbat wêktu karian
sêdhêng asalat mahrib
lah sêwawi marang cacug
nulya samya umêdal
samya ngambil toyastuti
manjing suro sêdaya sami asalat

ing mahrib praptaning isa 
ing wisma sampun sêsaji
kang pasugata sangkêpan
sêkul panganan mawarni
anèng salu miranti
ya ta kang salat bakda wus
mudhun saking ing langgar
paraptèng wisma tata linggih
Pakujiwa naosakên pasugat

samya lanangan sêdaya
kang ngladèni tananèstri
wus samêkta anèngarsa
Ki Sèk Sidalaku angling
wawi sami wêwanting
sawontêne anèng gunung
maklumipun anakmas
sarèhning sêpi tan èstri
tan parigêl pangulahing pasugata

ambungkuk ingkang liningan
sarêng dènira wiwijik
adan lêkas samya nadhah
ki sèk datan kêmbul bukti
namung sairis uwi
lêgi pala kang pinuluk
ingkang samya anadhah
rampadan ulam mawarni
parandene gêrago pênadhahira

datan antara dènira 
anutug dènira bukti
samya atuturuh asta
ambêng linorod cinarik
pinaringkên Nuripin
lan Wanalela sêdarum
Ki Nuripin ajênak
mangan enak iwak pitik
mêksih wutuh tan pati kèh kalongira

pan wus samya aluaran
ingundur mring kang ngladèni
mangsêgan tinatèngarsa
pisang gêng nangka kuwèni
dhuwêt lan duryan manggis
sêmangka kêrai timun
sêmak têbu kêrêtan
talês myang uwi gêmbila
grit ampo brêm sinantên juadah kilang

Ki Sidalaku ris nabda 
sumangga pamangsêg bukti
sanambi lan rêraosan
kang ingacaran nuwun sih
arum wijiling angling
adhuh babo wong abagus
kêna siptaning jana
tirakat angèl winardi
kêdah nglingling sawirasaning korasan

nadyan pratisthèng asimpar
yèn tan wruh sawadyakaning
ngasêpi yèku supaya
waluyaa têmahnèki
mahawèng wana wukir
kèh citra dragamèng ênu
linalin têkèng lina
linabahan ing kêrsèki
sang inastu tita tan antara mangsa

puniku kêdah kadria 
owêl lampah kang kawuri
anta wus pratambèng thika
citrastra Jawa Rab ramping
lir sêlaba kasilib
tar nilib tumamèng apuy
ring mitra tang susesa

kupu Sèh Amongraga

angganira wus nugraha
yun wèh tilasing nêgari
rinêksa ing Widi dhustha
mamrih untaping kêdadin
Ngèksiganda dènya wit
akarya wêkasanipun
pralambanging agêsang
dening padudon bawani
ing sabumi-bumi saha rêbut basa

amiwal sêmune padha
pêndhita pandhingan dhiri
kang anèng wana wulusan
lyan tekang anèng prajèki
kae Sèh Amongragi
kasara saru sinêrtu
trêtangtu patêmbaya-
nira jêng sultan Mêtawis
kawistara pêlayaran ing Tunjungbang

saeka saraneka 
sarkara rupa lan manis
tan kengang pinisahêna
tunggal jatining êning nis
lir trênggana lan sasi
ing jaman kêjatinipun
puniku pipingitan
tan kenging winardèng angling
sabab kang wus mustakik ing kêlanggêngan

wau kang para ngawirya
karênan tyasira rujit
jatmika tanpa jamuga
wingwing ramping pinalimping
micarèng jroning ati
sênyata Ki Sidalaku
pranjana mardi basa
lukita prasiptèng wangsit
sasmitanya anjurudêmung ing sastra

mêngkana siptaning nala 
nalika winawèng wuwus
marang Ki Sèk Sidalaku
kathah kêcathêt ing dria
tan inang lèlèjêmipun
ing wanci wus sirêp janma
Ki Sidalaku amuwus

lamun pinarêng ing kêrsa
prayogi ninis umêtu
mring jawi ngayêng dudulu
sêdhêng purnama trang wulan
wukir lit sawawratipun
kathah tilasing prêtapan
kang wau duk kinanipun

têksih dêlasan samangkya
pan prêtapan kathahipun
pitung dasa langkung pitu
nèng Padhangean sêdaya
kang sinamudanèng wuwus
kêlangkung dhangan tyasira
dan samya mijil tumutur

Jayèngrêsmi Jayèngraga 
katri Ki Kulawiryèku
kapat Ki Sèk Sidalaku
Nuripin lan Wanalela
anèng wisma samya kantun
ya ta kang nitik pêtapan
ngalèr mring gua tumurun

gua Sêntor namanira
tumêdhak prapta ingriku
wontên gigilang sela lus
kêkalih sami warninya
jèjèr ngalèr ujuripun
lambe gua aundhakan
ngampad jro nunjêm anyumur

antara jro satirisan
kathah guguthêkanipun
anjêrambah ombèr samun
cêlowokan jojromahan
apêpagan susun-susun
Ki Pakujiwa tumulya
sumusul ambêkta sumbêkta sumbu

prapta sajronirèng gua 
sêdaya samya kadulu
pasang rakit ronganipun
kang kilèn lawan kang wetan
rolas sisih tigang susun
sêtundha patang paguan
pan sêlawe prih sêdarum

salu sela warna-warna
kang langking pita bang sambur
miwah kang seta kang dadu
saênggène beda-beda
aluring gua sih laju
Ki Sidalaku anabda
punika têrusanipun

gua Pêdhali ingrika
aluring gua lir kêluh
ngawirya tri andudulu
pangro kadya patilaman
lawang pipi pinatra lung
tan sami mawarna-warna
cêplokan myang patra gêmpur

kang sinimbar wis walêran 
anulya Ki Sidalaku
dinuga wus samya nutug
dènya myat rakit pêtapan
ki sèk alon dènya muwus
sêwawi samya umêdal
kang liningan atut pungkur

angayêng mring pasimparan
lêlêmpèng lêngkonging gunung
kèh titilasing panunungku
tan pati doh antaranya
prêtapan sawijinipun
beda-beda ujurira
kang malang uloning gunung

kang angegos kang sumungsa
kang dhêkok miwah mêndhukul
kang karang curi pêparung
ingkang miring miwah lêmpar
pan akathah warnanipun
tinaman kabèh jinajah
anulya samya umantuk

mring wisma alêlênggahan 
mêksih sinaji ing salun
nyamikan sangkêp nèngayun
Ki Sèk Sidalaku nabda
sêwawi nakmas ingriku
sayah ngayêngi pêtapan
agupuh kang sinung wuwus

samya sambèn nyênyamikan
angambil sasênêngipun
Jèngrêsmi pêtanyanipun
kaula nuwun pêpajar
ingkang patilasan wau
sapa sintên kang atilas
Ki Sèk Sidalaku muwus

gua pun Sêntor punika
inggih pasênêtanipun
nyai gêng Jênangan nêngguh
sang raja pêndhita rara
Kilisuci kadang prabu
lamun nêgês pamêlêngan
ingriku prêtandhanipun

ing Sêntor minangka wisma 
dene paninisanipun
puniki pupucak gunung
namung galih gèn punika
dhepoke sang Kili wiku
tan susah mawi ngaturan
mring Gêgêlang sang aprabu

lamun wontên kêrsa raja
pêndita rara sampun wruh
sakêdhap praptèng kêdhatun
Jayèngrêsmi malih tanya
ingkang sêdaya puniku
punapi gih tunggilira
angling Ki Sèk Sidalaku

de prêtapan sêdayanya
kala duk jaman tumênggu
Klana Jayakusumèku
mangun prang arsa ambêdhah
marang nêgari ing Wangsul
sêkadang kadeanira
samya nunungku sêdarum

nèng ngrikyardi Padhangean 
dene sang adi tumênggung
nèng gua Sêntor sumungku
lan kadang kang pinitayan
pêndhita rara kukuwu
anèng jro purèng Gêgêlang
amucung lawan sang prabu

sakêlangkung nêkung sang adi tumênggung
anèng Sêntor gua
mrih pungkas mamrêping jurit
sagotra bipraya kadeanira

anjêjungkung nèng Padhangean puniku
nênêdhèng Hyang Suksma
soripun ni prabwèng Bali
iyêg sabiantu pra prawira tapa

anèng gunung jinurung ing bêthara gung 
pamitaning kêrsa
sa kêlana adi panji
aprang lêmbut winaskithèng astha brata

wasistha nung nanggulang nungkul ing mungsuh
pakarti sampe
pramodèng rèh marasandi
amigêna prang rêpit mangendrajala

kilating syu satru kala mêjèng ripu
winuk ing pêlagan
lêgawèng pagut sasiki
suka pahêm ing pahuman tumamama

lan sang prabu ing Bali adi tumênggung
majiwa jata
ningid lungiding pangiksi
ri sang adi Kêlana Jayakusuma

ing pandulu tar liput labêting Galuh
winarga piluta
luntur no angganira ris
nir prabawaning prabu Jayalêngkara

tanpa kiwul kêpapal kawal anungkul 
pupul sumawita
bêdhahe nêgarèng Bali
balilaning bêlaka balèng Gêgêlang

ki tumênggung agung gêganjaranipun
nampani sih nata
punika gogètèknèngki
jayaning prang dhedhepok nèng Padhangean

milanipun kathah prêtapan ingriku
ki putra Jênggala
winongwong ing bêthara di
binayantu rêmpêg ing kadean

satria nung Sang Dipati Marabangun
prawira ring laga
tan ngandêlakên kêwanin
tutuwin gunging prajurit sêntananira

prandenipun mêksih angangge nênêkung 
pangèsthining pudya
sêdya wus lawan pribadi
tur puniku tabiat agama Buda

tan têkabur prasendhe ihtiaripun
tinarimèng Suksma
rampunga pakartèng kalbi
tyasnya purna anèng gua Padhangean

alon matur Jèngrêsmi mring sang awiku
gih talah punika
dhaupe kadipunêndi
lawan ngèlmi sarak lan agama Buda

lingira rum sira Ki Sèh Sidalaku
dhaupe punika
lan sarak Rasulullahi
kêdah nokidkên kadising pra-i pra ambia

tekadipun munajat maring Hyang Agung
pêmapaning ikram
mikrad munajat tubadin
prêtandha lantaran wêktuning mukjijan

wus têrtangtu manungsa kang bangsa luhur 
punjul ing tumitah
wontên antaraning budi
panggayuhing marêk pangayunaning Hyang

anrang kalbu nuksma mor panêgêsipun
mèpèdi kêlarat
ullah pambukaning takdir
tan ngopèni jangkah pratingkahing badan

mung anjangkung jangkaning Hyang Kang Maha Gung
pae lan bangsandhap
tan têkèng utamèng budi
namung jangkah ngangkah kêconggahing manah

tan aetung jangka sasmitaning wahyu
pangayudaning Hyang
bangsandhap tan wruh ing têkdir
tar wrèng budi namung badan kinawruhan

kawruhipun tan wor ingkang bangsa luhur
têlênging tyas tama
tumama maring kêdadin
kang utama tansah brangtanirèng Suksma

wong kang prawira ing budi 
tan mèngèng paningalira
sura lêgawèng patine
saking kumandêl ing Suksma
wus amisesa badan
kang budi widagdya luhung
nunggal kêrsaning Hyang Suksma

kawibuhan ing Hyang Widi
pêpêsthèn kang winaskitha
tan jumangkah lamun dèrèng
tumindak takdiring jangka
dadya wruh ing wêkasan
mangsaning sèstu lan uwuk
kang winawas sajroning tyas

babagan kalih prêkawis
kang luhur kêlawan andhap
pandum budi lan badane
wus pae paekanira
kangbuhan nrang sipta
kang bangsa badan akudu
sarat takiar prantinya

punika dhauping ngilmi
agami Buda lan sarak
tandha ahli kaluhure
munajat lawan mumuja
sami bangsa Pangeran
tan kêna sor kulanipun
wus wasis ing kawaspadan

kêrana sang adi panji 
kêrtarta Ino Koripan
tan rêkasèng rèh palugon
anthang pamrêp mrih soring prang
wijayèng surèngrana
angimpun ngincup para rum
rapas rarasing asmara

katêmbèng têmbayaning sih
kênya kênyaring karsikan
katrêsan syuh sutrêsnane
kumambêk nor minoara
juwêt mangajap-ajap
hyan ring sang adi tumênggung
mèsi pahyasing wanita

tan pae lan kang wus mukik
mustakik mungguh ing Allah
olia gosul ngalame
kinadar wayasirlika
amri wahdud ngukdatan
bili sami layap kahu
paholanasran ngajijan

tan wontên pakèwêdnèki
palaling pênggawenira
wus tan ana bubundhêle
sinung gampang ing pangucap
datan ming kalih sabda
pitulung kamulyanipun
kêraton jaman akerat

misesèng rahmating akir 
mêngku pintên-pintên nikmat
datan wontên totondhene
anjawi ingkang kadyèka
kang sinung rahmat Allah
puniku sèstu linuhung
kang abangsa kaluhuran

sujana lan ngulama di
ratu kêlawan pêndhita
apan tunggil babagane
ratu rahmating bawana
marsi rahmat akerat
rahmating ratu yèn sèstu
têmtu tumêkèng akerat

rahmat pêndhita yèn yêkti
têmtu tumêrah ing dunya
kang ro puniku tan pae
kabir sahir kabibulah
kalipah bakdalullah
ratu sinung kuasèku
akarya mulyaning bala

rêsi sinung kuasèki
karya sampurna ing sabat
sabat kang sampun sinung rèh
Hyang Suksma akarya titah
pan kinarya kalipah
ratu pangadilanipun
sakèhing kaulyaning Hyang

pêndhita ngamalkên ngèlmi 
kang salih mulang supaya
eling yèn kinaryèng Manon
urip awêkasan pêjah
mila kita punika
angluluri kang wus luhur
supaya tunggal babagan

Jayèngrêsmi Jayèngragi
katri lan Ki Kulawirya
karênan miarsa linge
ramping patitising sabda
sira Ki Wargasastra
kang parab Sèk Sidalaku
aprama kawi ngulama

pantês linêkêt ing asih
mring wong agung wiryèng praja
kang lukita ring sastra ngrèh
tan akuciwèng wêcana
salirning bangsa bantas
Ki Kulawirya amuwus
alon mring Ki Wargasastra

ngong tanya kakang kiai
mênggah srat Panitisastra
inggih punapa pedahe
nauri Ki Wargasastra
puniku panêngêran
ing ngilmi ingkang kadulu
dora lan sêmbadanira

agamêl thika ginusthi
mètnirèng kata tang wuryan
kirtya ring pustakèng jarwe
dhan tèki purwakèng lêkas
yan janma ta tar wikan
nêngguh ring subasitèku
yeka midha punggung ranya

lwirning midha bodho yêkti 
têgêsing punggung pan pugal
wong kang asor pamilihe
lir silulup ing pawuhan
solahe têmah nistha
amêrusul dhawul-dhawul
dadya paguywaning janma

tangèh lukita èng bangkit
kalulut ingina papa
kêrasan dadya cêmporèt
Ki Kulawirya alatah
myang putra kalihira
karênan suka gumuyu
liringan sasmitèng prana

Ki Wirya malih tanya ris
lajêngipun ingkang murad
Ki Wargasastra wuwuse
murade kang subasita
kang dhingin sila krama
tar wang basa krama nêngguh
sila lungguh kang prayoga

krama wuwus ingkang manis 
lir tayyani palungguhan
dèn pênêd mungguh tatane
kadi ta wong ambêndara
lawan wong ambaturan
miwah sapêpadhanipun
sor luhur sayêkti beda

krana jênênging nrêpati
akarya titining bala
bala tan winênang kabèh
anêrak nitining nata
kang sampun winalêran
wêwalêr sor lawan luhur
paprap pangulahing praja

saurutira kadyèki
praja desa myang urakan
tan kêna carub salire
yèn ingkang janma tan wikan
subasita prêsasat
ingaranan nora wrêruh
arasa kang nêm prêkara

kêcut pait pêdhês asin
sêpêt manis kang sad rasa
lir wong tan nginang pamine
nèng palungguhan ing kathah
kucêm seta lathinya
ingkang mêkotên puniku
yèn wontên rêrasan sastra

arsa ngucap no bakit 
mênêng mukanira kadya
lènging gua pêlongone
lêgêg-lêgêg lir gupala
mêmêdèni sinawang
mulêlêng angunggut-unggut
awêsana butêng ing tyas

samya gumuyu miarsi
tamu tri rêsêp ing dria
Ki Wargasastra sojare
mêkotên malih bab wisa
wisane wong anêmbah
ngabêkti marang Hyang Agung
rinewang crobo tyasira

kêthuh nêlutuh ing kapti
dadya rêgêd tanpa iman
pan ilang pangabêktine
yêkti datan katêrima
pujine lir talutak
kêkorak sêsaminipun
sêsawi wawêdi sawah

Jèngrêsmi suka miarsi
murading Panitisastra
Jèngraga Kulawiryane
sarêng gumujêng alatah
guyune ngaya-aya
ragi kêraos ing kalbu
sinamun suka miarsa

dènya gumuyu Nuripin
angênthêt-ênthêt kêduga
Jèngraga mèsêm anolèh
Ki Wirya gumuyu mojar
e e Ripin guyunya
dudu guyu milu payu
kaya guyu seje ada

mèsêm ngacêmut Nuripin 
jêng kyai dènya ngandika
mawi lir sawi sawahe
Ki Wirya ngling o ah ora
yèn kaya ujarira
inggih ing sayêktosipun
kèngêtan duk kêmlaratan

Ki Kulawirya nudingi
ya ya Nuripin sidakna
sarwi anêcêk wawane
rokok kêlobod minênyan
sinamur gugujêngan
dèn slênthik bêr wawanipun
tibèng pangkon tan nglêgewa

Nuripin anolih-nolih
ngiwa nêngên wuri ngarsa
mambu nyamu bêkas-bêkès
tumingal kukus kêbulan
wangwa amblês bêbêdnya
nètèsi konthol anjêpluk
ngadêg kikirab kumrengkang

ingusêk gêni wus mati
jinèrèng bêbad klambinya
ting cêromplong samya bolong
Ki Nuripin gêrundêlan
gumuyu kang tumingal
Ki Kulawirya ris matur
dospundi lajênge kakang

Ki Wargasastra ngling aris 
janma kang tan darbe arta
tuna bae saujare
sagung têmên têmah cidra
tan ana kêdadenya
dadya wisa badanipun
dènya sangking tan katêkan

barêng karêpe tan dadi
kadi ta ingkang pêrawan
kang dadya wisa awake
yèn kongsi kraraban uwan
yêkti kang samya mulat
sêdaya ewa andulu
tan ana rêsêp ing manah

yèn ta angalapa krami
kèh lumuh kalungsèn mangsa
nora sêwawi karêpe
dèn kang aran janma dika
ingkang ngrêsêpi manah
mring saroangira lungguh
datan kaêntèn wêcana

kang tansah dènya dudugi
marang sanityaning janma
tan pinurikan dening wong
tan susah kasrambèng rucah
angrêsi tyas sujana
kêlawan bisa mumungu
ing kêwanènaning janma

ing rèh pangulahing jurit 
mumpuni ambêning ujar
tan ana rêngat tyasing wong
sakèhing janma karênan
samya angalêmbana
lan malih sayogyanipun
kakung yèn parêk wanudya

garwa atanapi sêlir
anggung ngrasanana raras
rum-ruming paprêmaning don
sabda lus kang manoara
mrih luntur tan alpèng tyas
yyan lunggyan lèn pêndhita nung
yogya hyun patanyotama

sojaring kasinggihan sih
trusing kawruh kaawêran
ring panêmbah kêjatène
lamun wêktuning pêprangan
micaraèng kawanyan
prihên suranya mring mungsuh
anduduk digdayaning prang

mungguh galaking sarpa lan mandinipun
kêna ilang wisanèki
saking japa mantra nêngguh
galaking macan pan kenging
ilang dening japaning wong

gajah mêta yêkti rubuh dening angkus 
bênduning ratu pan kenging
lilih dening turing wadu
atur ingkang mupangati
atamsil lamun kaledhon

dadya lêjar sang ratu pan mari bêndu
têmah mijil sih mring dasih
pan amung nêpsuning mungsuh
mari-mari yèn wus mati
lan nêpsuning durjanandon

ngigit-igit tan mari pangincimipun
dening japa lan mantrèki
sasat nyandhing ula dumung
sranduning dadya wisèki
luput nyêmbur tan wun nyakot

Jayèngrêsmi Jèngraga Kulawiryèku
ngalênggêr dènya yêktèni
sangking kasinggihanipun
tamsile wong ulah juti
kadi tan ana bêrojol

wus kacupan janma sapangulahipun
Panitisastra patitis
ngagêsang prêtandhanipun
cihnane ala lan bêcik
Ki Wargasastra lingnya lon

panêngraning wong bêcik awas nèngriku 
ing pratingkah wijiling ngling
sêntosa sêmune ruruh
nastiti alus tur ririh
tan bêrabah ing wiraos

momot tyasnya sêsamine ing tumuwuh
tulus tan amrih rusaking
puniku pracihnanipun
janma jati kula singgih
kadya ta kang winiraos

ran pêndhita sastra gênya ing liripun
tan ngandhêg patanyèng janmi
janma kang susastra luhung
linadèn lan angenaki
ngalap hyun lamun miraos

duduhakên ring patanyan mudha punggung
amadhangi tyas ngasêdhih
wruh wirasaning sastra gung
tan karya sak-ing sêsami
anggung ngrêsêpkên tyasing wong

ran pêndhita sastra gênya kang puniku
lan malih janma kang sugih
arta kêncana sotyèku
nanging pênganggènirèki
busana tan pênêd tinon

myang pangane tanpa rasa kang ingulu 
tan wèwèh ing pêndhita di
wong kang mêkotên tan wêruh
nyana panjang tuwuhnèki
kêlawan malih wontên wong

wus limpad ing sastra tur ta sampun wêruh
ing sakramaning nêgari
mangka lakune têka nut
mring durjana dadinèki
padha lan kang nora wêroh

dènya tanpa karya ing kabisanipun
sami lan kang nora bakit
wontên wong wus tua pikun
tur dawa ngumurirèki
tan karêp ing bêcik kang wong

kasudarman kasusastran nora ngingus
janma nistha ranirèki
tanpa karya uripipun
tan sami samaning janmi
sami lawan buron sato

kang kalal enak pinangan dagingipun
padhaning wong kang kadyèki
de kang kaonang ing wuwus
cêndhala kawan prêkawis
gadarba yèn ing buburon

pêksi ingkang cêndhala dhangdhang lan puyuh 
lamun ta mungguhèng budi
ingkang kocap cêndhala dur
tan karêp pênggawe bêcik
tinggal bêkti mring Hyang Manon

nguciwani mring pawong sanakirèku
ngungkuli tri cêndhalèki
pêcat budine rahayu
tunggal babaganirèki
lan kang nistha sor pra awon

wong miskin pan akèh-akèh bawanipun
mrih pakolih pangan pokil
lan mêngkana malihipun
wong kang ala rupanèki
kèh tênagane mrih katon

ing baguse yèn wadon mrih katon ayu
lan jalma tan anut maring
sawirasaning sastra gung
saujare sugal sêkil
kawijilaning wong gapok

pra ngawirya karênan miarsi 
raosing wiraos
pancèning janma dèn ucapake
tuwin sato pêksi salir kèksi
sêdaya kayêkti
wuryaning pamuwus

Ki Kulawirya amuwus aris
mêkatên liring wong
dene tètès tan wontên gethange
kadipundi lajêngipun malih
Ki Wargasastrèki
alon dènya muwus

janma pawong mitra aywa kadi
singa lan wanandon
samya rêksa-rinêksa dangune
lama-lama bêbangkelan kapti
samya bosênèki
sima wuwusipun

alas yèn ta tan anaa mami
dadi apa mêngko
tan urung yèn linêbur grumbule
andang ngrêsula kanggonan kami
sang wana dènya ngling
si sima puniku

yèn ta aja sun aling-alingi 
katonton dening wong
mangsa wurunga rinusak mangke
sang singa gya tinggal sêsanèki
wana kang pêtêng writ
mring bêbanar laku

anulya rinujag dening jalmi
sang singa matyènggon
sapêjahe kang singa alase
binabadan dening manusèki
wrêksa sima ênting
tinugar tinunu

dadya rusak sêkarone sami
lirnya kudon-kudon
alaning wong bangkelan karone
ingagêsang kêdah andarbèni
sraya kang utami
pawong mitra tuhu

ingkang katon kaluwihanèki
kang tanggon katêmpoh
atirua duk sang naga gêdhe
binuru mring sang garudha pêksi
naga pinalêcit
dumadak katêmu

lan bêthara Sramba lingira ris 
èh naga sirèko
kapiandhêm lumayu marang ke
matur kularsa minangsa dening
sang akaga pati
marmamba pukulun

ulun lumajêng langkung dahat jrih
mring garudha anon
Sang Bêthara Sramba lon dêlinge
sirèku ta paran arsa urip
ingsun kang nulung sih
sang naga umatur

inggih amba minta tulung amrih
gêsang karahayon
ngling Bêthara Sramba lah sira ge
kumalungèng jangga ulun iki
naga gya mulêt ing
tênggêgning dewa wus

gya prapta sang garudha anon mring
sang anaga manggon
nèng angganing sang witnya dewangrèh
garudha nir krodhanira mèksi
arsa mangênjali
myat ring naga granggu

yun tan nêmbah jrih ing bêthara di
ila-ila ring sot
kewala nêmbah sing luhur bae
ri wusnya nêmbah sang kaga pati
mêsat sing ngarsaning
dewa kang palungguh

kang punika palupining janmi 
srayotamèng tanggon
Jèngrêsmi mèsêm sasmitèng rine
miwah marang kang paman sarya ngling
jawènipun ugi
ngagêsang puniku

wus cinupan ing sastra ngingkêti
pênêd lawan awon
tan bodho pra jana pênganggite
tan pai lan ngalim kang musanip
anêgêsi dalil
kadis minulya nung

kang paman ngling kojahe kiai
Wargasastra mencok
mungguh lakwèng kauripan kie
wus ginaris bênêr lawan sisip
ondhe malimpingi
janma di lan kumprung

kadipundi malih kakang kyai
bab kang winiraos
kae Wargasastra lon wuwuse
inggih wontên malih ondhenèki
kang kocap ing jilid
Jawi jarwanipun

tingkahing anak yogya manuti 
wong tuane karo
lir ta bulus yèn ngêndhog mangsane
pinêndhêm tinilar aprandening
yèn wus nêtês sami
tiru ingkang sêpuh

rupanira sadoyananèki
tiru bapa êmbok
sêsamine ulam pêksi kabèh
samya tiru wong tuanirèki
sêparibawèki
sêdaya kadyèku

yèn manusa pan datan kadyèki
inganakên wong ro
dinulang ing krama sêprandene
yèn wus tua tinggal solahbawi
awiji pribadi
arang ingkang tiru

anaking durjana kadhang dadi
pêndhita kinaot
kadhang anaking pêndhita gêdhe
dadya durjana julig ajuti
dene ta tan kadi
wong atuanipun

kang pêndhita aywa sah sêmadi
lawan dèn akukoh
tapa bratanira kang pakolèh
mulyakên ing nêgara sèstuning
tuhu pêndhita di
manuh ing sastra gung

sawêlinging sastra dèn kukuhi 
budi karahayon
mungguh wong agung kautamane
ri kang arta busana lan rukmi
pèni-pèni tuwin
sêkul ulamipun

yogya dinanakna maring dasih
palanya pyuh kepon
angandhêmi ing sêparentahe
rumêksèng praja kukuh ngêkêti
têkèng tipis iring
mashur dana luhung

mungguh wanudya kêlamun laki
palanya antuk don
anak lanang kang kêndêl wruh ingrèh
aywa kadya singa asisiwi
namung nyêpisani
mungguh busana nung

kang linuwihakên ing janma di
apan amung dodot
lamun pangan kang linuwihake
ing brêmana pan puhaning sapi
tan amangan daging
alit milanipun

sapi kang pinangan puhanèki 
pan ingakên êmbok
mungguh sujana ingkang pinilèh
saringaning sabda kang linuwih-
akên mungguh èstri
gêmuhing pêmbayun

yèn ing sastra kang minangka titih
tan lyan kang kinaot
wrêdining sang pêndhita wulange
krana sang pêndhita pakartèki
ingkang dèn guyoni
anggulang sastra gung

pituduhing sastra kang ginati
pan menggal linakon
yèn mungguh ing arta utamine
arta saking kaskaya pribadi
madyaning artèki
saking yayahipun

nisthaning arta yèn saking bibi
nistha-nisthaning sor
arta saking anak myang rabine
gêgawaning maratuanèki
tamaning utami
yèn angsal arta gung

jêjarahan saking mênang jurit
mrêp ripu amboyong
kasêbut digdaya misuwure
yèn mangun prang ngangge pat prêkawis
kang upaya sandi
maring madyanipun

dhêndha pariksa apura tuwin 
dana utamèng don
pangadêging prang lawan danane
yèn wus kêna ing upaya sandi
kèngsêr mungsuhnèki
suraning balambyuk

tingkah ing prang ngatingalkên dening
wêwêdining mungsoh
tan kenging katon jrihira dhewe
kawruhan ing mungsuh myang wadyèki
têmah angêkêsi
mring roang kang purun

acawisa barang ingkang dadi
nangèkên roang wong
mamrih galak mring mungsuh pamrêpe
ywa nênantang mêmanas ing jurit
kang prayitnèng wèsthi
amawas ing mungsuh

anganggea mamedaning agni
sing kêparag gosong
mungguh pawong sanak mimitrane
kang linêwihakên ujar manis
andèh rumakêt sih
tan sêlayèng kahyun

yèn ing satru tan ana ngluwihi 
rêgêding tyas ing wong
ingkang dadya satruning uripe
yèn ing sêktining sêjagad iki
datan angluwihi
pra jawata luhung

yèn ing pêksi kang linêwih bêcik
namung pêksi beyo
bisa ngucap tur bagus rupane
munggyèstri kang linuwihkên sami
kang bêcik warnèki
kêpati brata yu

yèn lakine mati malu mati
pan asuduk laboh
myang kukuwu anèng pasetrane
praptèng pati datan arsa laki
sasat milu mati
sumuku tyas tuhu

punika kang ingaranan èstri
kêpati bratandon
sêdya anut praptèng dêlahane
wus trêtangtu kang para prayogi
ngukuhi sojaring
sastra tyas kang luhur

angungkuli sêkathahing janmi
kang tanpa sastra wong
marmane ta mêngkana sakèhe
sêsiningrat kawistara dening
sastra amalêri
gurisaning tuwuh

Jayèngrêsmi Jayèngraga 
kêpapaèsan tyasira
tan ana nginang samêndhang
wuwuse Ki Wargasastra
Jèngrêsmi ngling mring rinira
wus tan kêna ingundhakan
murading panitisastra
matur inggih kasinggihan

Ki Kulawirya lon mojar
turira mring Wargasastra
kadipundi wau kakang
kang mawi dunya punika
nistha madya lan utama
nistha saking anak garwa
madya pawèhing sudarma
mênggah donya saking randha

punapi gih kalêbêta
dunya mênang prang jarahan
Ki Wargasastra ris nabda
kadipunêndi witira
Ki Kulawirya asojar
inggih duk anèng ing mêrga
kula kabegal ing randha
rong dalu nèng pasipêngan

randha pradhah sugih dunya
kêlangkung kula ingêma-
êma ing randha punika
akathah pêwèwèhira
pêrabot kêlawan arta
wawratipun dede kadang
awèwèh tan eman-eman
yèn ta lamun tinêksira

pan pêngaos satus malah 
malah kêpara langkunga
mèsêm ngling Ki Wargasastra
wus uning lèlèjêmira
punika kang dika pajar
tan pati mungguh dinawa
sumangga rinaos ing tyas
namung ta sakêdhik wênang

tulak kalurating paran
dede pangkating utama
kang putra mèsêm kalihnya
Nuripin watuk kinarya
anolih Ki Kulawirya
ngling mèsêm mulêlêng mojar
iki bawane apa
jêg watuk anyar-anyaran

Nuripin watir tyasira
kumrengkang mêdal ing jaba
gumuyu sêdayanira
samya manggut paliringan
ki wuragil malih nabda
dhuh kakang Ki Wargasastra
dospundi lajênge kakang
wirayat panitisastra

kang tinanyan ris ngandika 
mawanti wêlinging sastra
angeman janma taruna
kang bagus-bagus rupanya
owêl yèn tan wruh ing sastra
lire tan bisa mêmaca
nadyan bagusa warnanya
kathaha garwa artanya

sarojaa kulawangsa
nadyan wasis ing gamêlan
janma kang mêngkana ika
surêm tan ana cahyanya
akucêm nèng pêsamoan
lir kêmbang têpus mêrbabang
nanging sêpi tanpa ganda
kadi ta kang janmotama

kang dadya panêngranira
ing sêmu lantaping basa
alêping pasêmunira
sayêkti pênêd punika
kadya ta janma micara
ngaku krêp mangan sêdina
tandha yèn lêmu badanya
yèn kuru sayêkti dora

panêngraning sang pêndhita
tandha nèng pangabêktinya
panggah ing sêmbah maring Hyang
lamun yèn mungguh kêlabang
wisane nèng sirahira
pan kenging lamun tinawa
kalajêngking wisanira
nèng buntut kenging ngulapan

wisaning sarpa siungnya 
ilang kêlawan tinawa
kang sami mandi-mandika
karuhan prênahing wisa
pan amung tiang durjana
tan karuhan gyaning wisa
kêbêk sranduning badanya
tur datan kêna tinawa

pan uwus pêngawak wisa
mungguh kasêktin winarna
sêktining rare yèn pêpak
yayah rena kulawarga
raryanggung ngadi-adinya
nangis tinulung ngarihan
rinêksa ingêma-êma
sinungan sapênjaluknya

sêktining ulam loh yèn ta
ajêmbar jro toyanira
sêktining pêksi yèn pêpak
êlare kuat ngêlawat
sêktining ratu kêlawan
pêpak wadyabalanira
anjênêngkên mantri mukya
sèstuning narendra dibya

sang sujana aja mangan 
wolung prêkara lirira
têkèk bunglon kodhok ula
ulêr lalêr wraha sona
dadya nglarani sarira
ywa maido ring pêndhita
dumadakan nêmu papa
aywa maido ring sastra

dumadak manggih cintraka
ywa maido ring gurunta
dumadak cêpak patinya
lir panjang putra tumiba
ring sela rêngkulu ambyar
datan kenging pinuliha
mêkatên mungguh pêndhita
tinggal rahayuning dina

pot bêktinira ing Suksma
yêkti pêcat daulatnya
têmahan cêla cilaka
sang ratu yèn tan pariksa
myang nir palamartanira
yêkti katilar ing bala
lir têgal tana sukêtnya
tan kambah ing sato kewan

bêngawan kanglamun asat
tan sinabèng pêksi rawa
wong kang sugih arta garwa
lamun mati tan ginawa
kantun nèng wisma udrasa
atiti waha têgêsnya
lir milu mati sêkala
dene dahat prihatinya

wus mêngkana arta garwa 
akathah ing paranira
kalingane ingagêsang
ywa tungkul ulah susila
aniti krama ing titah
arta mrih dadya sêrana
wêragading karaharjan
sêlamêt dunya dêlahan

ing anom wêkasan tua
urip awêkasan pêjah
kang tuwuh mungguh ing janma
kang abagus warnanira
sarta prayogi kulanya
pinilih marang narendra
utami ingkang susastra
ing prasêmon tan katiwang

lawan kang para sujana
limpad sawêrdining sastra
ngrêsêpi tyas sang siniwa
bisa mung kêrsa mrayoga
pariksaning ratu tama
marang wadya tantranira
patang prêkara lirira
dhihin trap susilanira

ping ro ing kagunanira 
kaping tri pakaryanira
kaping catur kêwanènya
yèn mungguhing rukmi mangka
tri pariksa pan dinadar
ping ro ingobong dahana
ping tri tinugêl pinacal
sandining ratu yèn arsa

ngêdohkên mêdhakên wadya
catur prêkawis lirira
artèstri sura kabisan
cinobèstri anguciwa
cinoba kêwanènira
tyas barèsèt angucira
cinobèng karya tan dadya
cinobarta anggigisan

yèn samun catur pariksa
tan sayoga winor lawan
pra jana kang pinitayan
yèn trahing sujana sêtya
tan mungguh menggal binuang
inganti catur pariksa
kang dhihin dhinêndha wada
kaping ro dhinênda arta

kaping trinira linaran 
ping pat katrap patinira
pamariksaning wêkasan
de kang lirnya suka duka
wong kang utang-kapiutang
akakan-kakan yayenan
ri kalanira autang
têmbe tinagih sêmaya

têmahe abêbangkelan
crah dènya apawong sanak
kadya ta wong sih-sinihan
tan inang sêdina-dina
sru rêmên asuka-suka
tan wun nêmu duka cipta
tan lana tan wèt sukanya
kadya èstri sinanggama

suka-parisukanira
garbini mangsa lèkira
duka larane kaliwat
tan kawus prandene rambah
mêngkana sêpadhaneka
kadya ta marta lirira
kang mangkenakakên badan
yèn marta amor lan wisa

sarat binuang wisanya
kewala ngambil martanya
upami rukmi mor tinja
ingambil mase kinumbah
tan beda lan budi tama
nadyan nèng wong ina papa
yèn darbe kawruh prayoga
yogya pantês pinilala

pinèt sabdanira arja 
kadyèstri ayu warnanya
prayogi kinarya graha
nadyan anaking wong sudra
yèn yu warna budi tama
tan ana labêting nistha
dening wrat-wrating sêjagad
datan wontên kadya arta

kêrantên wontên utama
sêpên ing catur prêkara
janma sabagusanea
tan nginang sêpi tejanya
ping ro janma tan susuta
jalwèstri gabug majêra
samya sêpi tejanira
ping tri teja tana mukya

kêdhik mantri punggawanya
sêpi tejaning nêgara
sêsêpi kang tri prêkara
kasor dening sawijika
namung janma tanpa arta
sêpi priangga tejanya
sarwa kucêm anguciwa
kathah kuthuhe angiwa

uripe datan kêwawa 
yèn kêlunta kongsi tua
singa mulat sama ewa
nyênyêngit lir uwa-uwa
tan patut kinèn gêgawa
lamun kêtungkul anglewa
ambêke dêmewa-dewa
têmahe cua kêdawa

Jayèngrêsmi Jayèngraga
sarêng gumujêng asuka
Ki Wirya alatah-latah
kabanton sêdayanira
Nuripin gumuyu mojar
bilah uwa bêbarisan
singa mêskin sugih ua
uane akiwa-kiwa

adawa lir ula sawa
anolèh Ki Kulawirya
angling hus hus lo wong edan
calak tan angon duduga
Nuripin akacêmutan
Ki Wargasastra lingira
lêrês puniku mêningan
tanduk sêsambunging basa

Ki Kulawirya ris nabda 
mring kang putra kalihira
jawane wong tanpa karta
tiwas kauripanira
tan rinakêt ing sêsama
arang nimpang mring tyas tama
tahan tuman maring ala
mulane saya kêtula

kang putra nauri sabda
inggih saèsta kadyèka
paman wus nèng pênganggêran
cêthaning panitisastra
tan bodho para sujana
dènya ngrèh wêrdining kata
Ki Wargasastra lingira
punika dhi Kulawirya

pangikêting ngèlmi Jawa
anjarwakên wirya papa
kang amrih utamèng papa
pinêsu lawan pênrima
kang dadya panulak nistha
sumungku ring tyas raharja
tan pepeka ing kaardan
nistha têmah dadyotama

Jayèngraga nambung sabda
marang Ki Sèk Wargasastra
mugi paman su wêrdinya
mênggah kang srat sandisutra
kêlawan sandikirana
kangdipunandi lampahnya
Ki Wargasastra lingira
puniku wêrdining sastra

janma kang ahli nunurat 
tuwin ngikêt karya gita
yogya sami ngawruhana
janma kang pratamèng sastra
sandinya koningakêna
sutrane sajuga-juga
yeka sapanunggalanya
wêrdi gêrba wargaksara

ywa cawuh prênahing sastra
ngalungguhkên ing aksara
wruhakêna ing yyanjana
mwang swara yeka yêktinya
têgêsing sattra yyanjana
jèjèring sastra dwi dasa
kang dèrèng tinrap sandhangan
suku ulu layar sagnyan

cakra talingan tarungan
punika warninya swara
sastra guru sapta swara
kang inèngêtkên yêktinya
re le o u e i lan a
yekastra tanpa sandhangan
yeka tetelanya mung a
tan kenging linggihèng wuntat

tanapi linunggyèng têngah 
de kang sastra sapta swara
yèn nèng wurining ywanjana
pan dadya maha sandhangan
yêktine wa i nar u yyan
ing têgêsipun winuryan
ha o sa i ka e lirnya
osike yèku têgêsnya

yeka ran sandikirana
ananging ywan karyaksara
sandi ingangge sandhangan
dyanyaktingnya dadya basa
ma e wa lêh na ing ga o-
stha i pan mèwêhning gusthi
samanya akathah lirnya
tang sapta swara punika

maranya sajuga-juga
yeka akara ekara
ikara lawan okara
ukara miwah lêkara
rêkara yeka mangaran
pakria sandikirana
sutranya warga swaranwa
dyan lirnya tang maha wênang

ekara dadya ikara
okara dadya ukara
yeku saking sutra awan
ekara tuwin ikara
yeka wênang yèn dadya ya
okara mewêh ukara
yeka wênang yèn dadya wa
lêkara wênang dadya la

rêkara wênang dadya ra 
yyan mahan swara lwirnira
kadya ta basa a i dan
dan yeka têgêsira
aidan edan têgêsnya
a i am ayam artinya
ma u ab muyab lirira
a i al kial têgêsnya

pam ba i un pan pambayun
ba u an buyan lirira
samanya akathah lwirna
yeka kadya tata basa
ka e u kayu têgêsnya
ba rê ong barong artinya
ka rê ung karung lirira
ka rê lêng kêrêng punika

kunang panunggaling sastra
yeka warnanya yêktinya
dan lwir nyastamya myang da
kadya ta basa sadpada
kêlawan yeka satpada
ngadpada lawan ngatpada
nyaktinya dha samya myang tha
kadya kang basa kumêndhêng

lan kumênthêng yeka samya 
athuh adhuh yeka padha
apan akathah lirira
yêktinya ja samya myang ca
kadya ta basa kasjaryan
kêlawan kaskaryan samya
kacurnan kajurnan padha
kacirèn kajirèn samya

kaciryan kajiryan tunggal
yêktinya pa samya myang ba
kadya basa sipta sibta
pêkik bêkik yeka samya
yêktinya wa samya myang ba
kadya wuaya buaya
prawata prabata tunggal
tuwin kawuhan kabuhan

kathah lwirnya yeka samya
yêktinya ca samya myang ba
kadya soca lawan sotya
sêca brata sêtya brata
yeka samya kathah lwirnya
yêktinya ta samya myang ja
kadya sajjana satjana
satjati sajati samya

nyaktinya da samya myang ja 
kadya sumêdya sumêja
jatmika dyatmika samya
yêktinya dha samya myang ra
kadya dhuhur ruhur samya
yêktinya ta samya myang tha
kang prijata lan prijatha
surya kantha surya kanta

tustha thusta yeka samya
kapusta kapustha samya
kunang ingkang wargaksara
aywa tar kèngêtakêna
kyèhnya salawe tang warga
nyaktinya ka ka ga ga nga
kêlawan ca cac jaj ja nya
mèwêh tang tat ta dad da na

kêlawan that tha dhad dha na
mèwêh tang pa pa ba ba ma
yekastra sêlawe warga
kang pinanca wali muka
nihan kang ran anta swara
dyanyaktinya ya ra la wa
sa sa sa ha myang sa rê ha
yeka anta swara ranya

kunang angkên ingaranan
dyanyaktinya kang nung swara
mangrante kang sastra dirga
dirga mêndut suku gyanya
dirga mêlik ulu gyanya
dirga mure ring talingan
dirga mutêk ri yyanjana
sastrawan dening nung swara

kang aksara mawi cêcêk 
dyanatinya kadya basa
tumênggu'ngganggêng gung gawe
ca'nggèh pa'ngguh ta'ngkul ta'ngkil
akyèh lwirnya tang nung swara
sêpadhanya kang acêcêk
yèn ngajêngakên aksara ka
atawa kang aksara ga

mêngkana kramanya juga
nihan kang ingaran repa
yyan wontên sastra alayar
ngajêng sastra susun rupa
nyaktinya yeka warnanya
atti arti kanni karna
syagga syarga matta marta
mucca murca mudda murda

mutti murti akwèh lwirnya
nihan angèstu rakêna
samate kang wignyaksara
de sang para juru citra
ywan ta ma-ulah siriran
myang mangulah tang rakêtan
yogya anggêngakên kirtya
lan sawêrdining kirana

yèn trus wêrdining purunggu 
dyadya cawuh sastraneka
tur samun lêngkaning sastra
wuryan de sang parotama
tang wignyagsa dyanyaktinya
ingaranan eka mantra
èr èh ih or uh ur ung
sastra kang tan kengang sandhang

yeka rupanya amung a
tan kengang wuri myang têngah
yeka ingaran rasya di
kunang yèn amanjya sastra
yèn wus kamêng sastra pêjah
yeka warnanya tan pgat
tgoran wnang gdhogan
tdhas mnur bcik pthak

sêsamanya kathah lwirnya
kunang yèn ing wontên sastra
na mati kagêntyan ing dha
tuwin kapanggêntyan ing da
yèka yêktinya na prana
kadya ta basa pandhita
tandha pandhu dêndha mandha
dyanyaktinya gêntyaning da

kadya basa mandra-mandra 
mindaka windu kwèh lwirnya
kunang yyaning wontên sastra
nya mati kagêntyan ing ja
mèwêh kang kagêntyan ing ca
yeka nyaktinya yyanjana
panjara panjya sanjata
yekyaktinya gêntyaning ca

kadya ta basa pancaka
rêncana manca ancala
pêncar mancur akyèh lwirnya
kunang yyaning wantên sastra
wêkasanirèng wasita
yèn ngalêrêsi sastra pa
atawa na tanapi ga
yeka nyaktinya karana

sarana guna satdana
kunang swarga myang kandhaga
talaga marga ginaga
kunang marlupa kalapa
kadarpa mèwêh samepa
kunang inaran siriran
kadyangganing basa kawi
ning lulungid tang mardhawa

murccitèng don andulwèng ra- 
tna di'nggo pura sandhine
sang hyang si langêning ragâ-
mrik pudhak-pudhak sumimpêning ga-
nda age asmara yeka
akathah lwirnya sirian
kunang inaran nrakêtan
kadya linging kawi lungid

mamintaksamandulwendah
lindhinikang lilidhanduk
mandanismara kawêha-
nrumêngêta rumangde murc-
catma morèng langê yeka
akathah lwirnya rakêtan
kunang inaran dwi mantra
dyanyaktinya kadya ta tyas

pyuh pyur byok byur akèh lwirnya
kunang inaran tri mantra
yekyaktinya kadya ta kryak
yryangkat yeka akyèh lwirnya
kunang kang inaran dênta
mèwêh tekang ka ga prana
dyan teka panunggalanya
aksara mêdal ing untu

yeka dênta mangaranya 
aksara mêdal ing lambe
murda talawa ngaranya
aksara mêdal ing srira
yeka mudapa ngaranya
aksara mêdal jiwangga
yeka kang ga prana ranya
aksara mêdal ing jaja

yeka maha prana ranya
yekyaktinya kadya mahyun
sang hyang tang wrin krèh mahyakên
hryang pahyas kahyun matêmhyun
dyanyaktinya tang nung swara
nèng dirga mutêk umure
myang nèng dirga mêlik mêndut
awèng swara amardawa

nihan lwih saking nung swara
yeka ngaran titi pala
nèng sastra tênggêk nung syara
yogya andawahakêna
patyaning kang sandi sutra
kang samya paramèng sastra
matêmbung têmbang ginatya
pra jana winuri wuryan

