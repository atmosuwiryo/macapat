Mahawan sandhaping wukir
andulur nurut lalêmpong
munggah pèrèng jurang ing rurungkud
anêtêr ing bangbang
Wrêgajati nèng ngarsa
atuduh marga têrusan

Prapta ing balumbang margi
mudhun mangilèn mring Poncot
marganya abanar kèh kadulu
ing pagagan asri
janma ing pagunungan
mêruput magawe samya

Mabang Hyang Aruna mijil
mingip saparo mancorot
ngênani kanangrat nir tang têdhuh
kaujwalèng rawi
kakaywan kaididan
ing angin sadaya mobah

Kèngêl kadya angindhani
tiyunging pang kêtêling ron
lir enggar gêmbira kayu-kayu
kang katubing angin
surya pênthèr wèh raras
janma kèh samya kunduran

Mêluku pangirit sapi
myang kang tugar amêmencong
kang babad trataban glagah rayung
binubak pinurih
dadya pangupajiwa
amanja têgal pagagan

Kang lagya angluru wiji
juwawut myang lombok terong
pan aneka-neka boga jagung
tiningalan asri
bêrambang ing ingalêran
sapandêlêng bêbanjêngan

Ingarug pinggir arêsik
risig pinagêran waloh
kinalèn tusan buncang ranu
kinirih mring têmbing
sumrambah ing pakisan
rêna kang duwe brambangan

Amarik muyêk awilis
pinalisir jagung ontong
sangkêp jêjanganan kacang wulung
kara lan kêcipir
linanjaran ing carang biyêt ngêmohi wohira

Kang duwe bungah ngundhuhi
bocah lan wong lanang wadon
ramya samya bêkta cêthing wakul
tumbu sênik rinjing
ngundhuh-undhuh kumrayap
asuka ngrêmbang têgalan

Akathah kang dèntingali
palêstrèn pèrèng sri tinon
lêstari lumampah nèng marga gung
kèh pagaganèki
kang samya pêpasaran
andulur iring-iringan

Yata Ki Sèh Amongragi
asêngsêm lampahira lon
kathah kang kapyarsa kang kadulu
langêning samargi
myang têgal pasawahan
pêpèrèng ing ngare desa

Swarane ngabani sapi
kang maluku anggêgaron
kang tamping tulakan amamacul
tan ana mangsèki
tandur malêcut mapak
sawênèh lagya gumundha

Kang mrêkatak mêmping kuning
miwah kang wus panèn kang wong
kang lagya têba lan wênèh mupuk
myang wus lêbar dami
tan wus dèn ucapêna
langgêng mahawan mawarna

Kêpungkur pèrènging wukir
wus langkung ing pasar Pancot
nabrang kali Sara laju ngidul
-ngilèn anut margi
sukuning ardi Kandha
mrih marga cêlak padesan

Tan kêrsa sup ing wanadri
mahwan têgalan kemawon
kang wukir alitan ardi Bangun
nèng riku Mongragi
kakênthung pucak ngarga
tan ana kêkayonira

Antara satêngah sasi
dènnira nimpar nèng kono
pucaking arga de santrinipun
tan tumut nèng nginggil
nèng dhusun ing Lêmahbang
ngobalakên ngèlmi joprat

Supaya ngupaya bukti
ngiras muruk Wrêgajatos
sarak gama Islam pan wus pundhuh
bisa-a nglakoni
sasurasèng sarengat
mêngkana wong desa-desa

Kathah ingkang sami prapti
samya guguru marono
kèh mumulènira kêndhuri gung
angrasakkên sami
sêkul wuduk lêmbaran
myang woh-wrohan kang prayoga

Gêdhang rambutan lan manggis
pêlêm kuwèni lan sawo
kokosan srikaya myang kêpundhung
tan towang bên ari
siyang dalu sêdhêkah
wibawa Ki Jamil Jamal

Kathah kang samya angaji
ojrat lanang miwah wadon
kang samya winulang elminipun
pan kalimah kalih
masalah sala silah
ojrat samya linakonan

Sêlawatan dèn-empraki
lan têrbang gong alit loro
kalangkung ramya wong kang dudulu
akathah kang prapti
sarta janma uninga
mring Ki Wasi Wrêgasana

Mangke ngalih Wrêgajati
sangsaya kèh suyud kang wong
samya masuk ojrat yata wau
sira Jamal Jamil
mamèrkên pangeraman
gêgabus antêp-antêpan

Mangunah ingkang ripangi
wong desa katêmbèn tumon
raryalit wong tuwa anggêgabus
sanadyan pawèstri
samyèmprak têp-antêpan
kang pasah ana wêntala

Kang mati bisa rip malih
kang wêntala tan kêraos
kèh patinggi desa samya kerut
umasuk birai
asèlèh kabêkêlan
milalu ojrat mul-mulan

Jamal Jamil Wrêgajati
lir kakaul mumah-mumoh
wus kasêbut kathah kyai guru
sira Jamal Jamil
minule mring pra sabat
samya mumucung punjungan

Sakêlangkung dènnira mukti wong têlu
ing dalêm sapasar
kabèh kang masuk birai
lamun siyang winulang ing sala silah

Lamun dalu lêlagon ripanginipun
samya sisingiran
sêlawatan dèn-empraki
jalu èstri wor-winor tan winangênan

Sabatipun wus ngêrti yèn kyai guru
agadhah bêndara
awasta Sèh Amongragi
anèng pucak ardi Bangun tirakatnya

Kyai guru pan iku sakabatipun
mring Sèh Amongraga
kang guru samya ngêntèni
pan sinambi mumulang anèng Lêmahbang

Saya wuwuh pra sabat ing sungkêmipun
maring Jamil Jamal
samya tumut nganti-anti
mandah apa saktinya bêndaranira

Yata wau kang anèng ing arga Bangun
Ki Sèh Amongraga
wus sapta ri sapta ratri
dènnya jamak krasan tan batal wulunya

dènnya nêkung sumungku ing siyang dalu
angungkih wêkasan
mulyane sajroning pati
jalarane manjanma jaman walikan

Wali kutup kang katiban wahyu luhung
linuriyèng driya
mêngkana Sèh Amongragi
sanalika wontên sasmitaning Suksma

Pan andulu tunjung pêsat saking ranu
tumuwuh ing tawang
têrate sinurêng-pati
uripira kang tunjung tanpa têlaga

Bakda Subuh sajroning bengat tapakur
poting kaênêngan
mêdhar panguswaning galih
nora gêlah-gêlah sêmoning sasmita

Kêrsanipun tumurun saking ing gunung
lon-lonan dènnira
tikungan lampahira ris
pan amiyak gêlagah ruyung kewala

Ardi Bangun alit numpêng patutipun
andêdêr dêgira
tinênggêl lampah kang kenging
munggah mudhun ing lampah kêdah luk-lukan

dènnya mudhun praptèng ngandhap ardi Bangun
Ki Sèh Amongraga
raryan soring kayu wungli
wrêksa gêng kang wetan wrêksa kalampeyan

Tan adangu wontên wong sawiji mriku
ningali sujanma
nèng sak-dhaping kayu wungli
wus dinuga ing tyas yèn Sèh Amongraga

Sêmunipun kêmayon sarira lêsu
gya wangsul cêngkelak
gupuh prentah rabinèki
kinèn angêliwêt sakêdhik rikatan

Karo rabuk uyah gorèng bae uwus
lan dhèndhèng bakaran
loro gêpukan kang garing
nulya nuding ing bocah mènèk dawêgan

Tan adangu dènnira angrukti sampun
binakta priyangga
nèng panjang-ilang tup saji
sêkul anèng piring alit sinucènan

Mundhuk-mundhuk prapta sila anèng ngayun
umatur punika
kawula nyaosi kêdhik
dhahar sêkul tanpa ulam sumapala

Nulya gupuh binuka tup sajinipun
kang lagya kalêswan
dènnira ngandika aris
iya bangêt tarimèng-ngong marang sira

Dene parlu sih rika akusung-kusung
suguh ring manira
ing êndi wismanirèki
lan maninge iya sapa arannira

Alon matur kawula inggih ing riku
dhusun ing Lêmahbang
santri kasêntanan nagri
milêt marang ing Pangeran Jayaraga

Apan macung piyambak kagunganipun
dèntèn ran kawula
winastan pun Sutagati
awon-awon pêtinggi dhusun Lêmahbang

Lingira rum iya paman bage sukur
sih-rika maring wang
muga winalêsing wingking
tiningalan cangkingan sugatanira

Kêndhi sêkul ulam dawêgan nèng ngriku
lan pisang salirang
suluh têlung ulêr kuning
Sèh Mongraga ragi dhangan karsanira

Sêkulipun angêt lawan dhèndhèng gêpuk
rabuk yah gorèngan
pikantuk dènnira bukti
namung rabuk sarêm gorèng kang dhinahar

Tan adangu bukti sangang puluk tuwuk
aturuh lantingan
nginum toyanya sakêdhik
pisang raja satugêl ulêr tan têlas

Kaduk tuwuk atobe kaping sapuluh
alon angandika
paman pa wruh santri mami
wong têtêlu Wrêgajati Jamil Jamal

Alon matur inggih uninga nèng dhusun
-kula ing Lêmahbang
sawêg amumulang ngèlmi
amba nyabat ing ki guru Jamil Jamal

Anak putu akathah ingkang guguru
ojrat sala-silah
inggih sampurnaning pati
jalu èstri sêpuh anom sami nyabat

Mring ki guru Jamal Jamil pan sumuyut
wus dêling pawarta
paduka nèng pucak wukir
samya sangêt ngarsa-arsa jêng paduka

Yèn panuju ing karsa paduka nênggih
katuran mring wisma
Sèh Mongraga ngandika ris
manira tan arsa nèng kene kewula

Mung sirèku muliha bae mring dhusun
Sutagati sigra
anyarik dhadharan aglis
lèngsèr saking ngarsanira Amongraga

Praptanipun ing wisma nulya umatur
mring guru Ki Jamal
wus katur sadayanèki
Jamil Jamal agambuh lêga tyasira

Alon dènnira muwus
yèn mangkono iku sang linuhung
wus luwaran dènnya sênêt anrang kapti
nèng pucaking ardi Bangun
wus pitung dina samengko

Lah payo padha nusul
apanjatan marang ardi Bangun
gya lumampah Jamal Jamil Wrêgajati
tan adangu praptèng ngayun
Sèh Mongraga mèsèm tumon

Alon andikanipun
sira lagya pa anèng ing dhusun
Jamal Jamil umatur kawula inggih
amumulang awon nganggur
kang sami rêmên angaos

Ing birai ojrat dul
ngalap barkah ing paduka nêngguh
jalu èstri kang samya masuk birai
pan sangêt sumuyutipun
Sèh Mongraga lingira lon

Lah iya sakarêpmu
wong kang padha kajat ngaji ngèlmu
sala silah birai ojrat ripangi
banjurna gwanmu mumuruk
ing ngèlmu mring sakèhing wong

Manira arsa wêruh
kumpulêna kabèh pra sabatmu
gêdhe cilik manira arsa udani
Jamal Jamil nuding gupuh
tinimbalan sadaya wong

Tan dangu prapta gupuh
tuwa anom lanang wadon sampun
pêpak anèng ngarsane Sèh Amongragi
langkung bingah manahipun
Sèh Mangraga ngandika lon

Hèh Jamil karsaningsun
ingong arsa yasa masjid agung
kang supaya rahaba sakèhing santri
ya kabèh para sabatmu
iku kang wus padha mansoh

Iya maring ngèlmu dul
ing sala silah ripangi iku
Jamal Jamil parentah sigra nandangi
karya masjid apan sampun
pagêr myang batur binanon

Tan lami dadosipun
saengga pupujan masjid wau
sing katri-manira Ki Sèh Amongragi
dinarbo lajêng binatur
ing dintên Kêmis pinayon

Pagêr balumbangipun
ingilènan toya wêning sampun
datan ana labête anyar kinardi
kadya wus dadya sêtahun
Sèh Mongraga nulya manggon

Malêm Jumungahipun
inganyaran salawatan agung
wus kawarta ngakathah yèn Sèh Mongragi
amumuja masjid agung
ing sami sadintên dados

Mangkana dalunipun
kathah kang prapta samya andulu
dhusun kiwa têngên urut ing Matesih
mring Lêmahbang dalu-dalu
pêtêng samya bêkta obor

Ing sontên wancinipun
bakda Ngisa wus samya ngalumpuk
santrinira sadaya kang jalu èstri
nèng masjid sadayanipun
apan kalihatus jodho

Atarap kalang têpung
ingkang anèng pangimamanipun
Sèh Mongraga kinarya pupundhènèki
apan kang linuhur-luhur
kadya rinatu dening wong

Langkung jrih sungkêmipun
sadayanya wus samya akêbut
pan Ki Agêng Amongraga ing Sitibrit
dadya panêmbahanipun
ing tanah Matesih kono

Jamal Jamil amuwus
lah mara wong majua ring ngayun
ambuka-a bengidira ing ripangi
nèng têngah sabojonipun
kang tinuding lanang wadon

Nulya majêng ing ngayun
nêrbang nèng têngah sila sidhupuk
nulya winèwèhan jimat rajah sami
tinutupkên netranipun
rajah pambukaning raos

Sigra lêkas sadarum
adhikiran kang lagonnya landhung
sawusira lêlagon dhikirirèki
arêmpêk swaranira sru
gya santak anduduk-wuloh

Langkung ing panggêjêgipun rapal tuhu
amêgêng napasirèki
sauni-uninya rusuh
tan sarêng samya sarênti
ak - ak ik - ik uk - uk ok - ok

Asru-sinru anêlaskên napasipun
têlasing swara kang muni
kari gobag-gabigipun
gya blag-blêg samya gumlinting
tindhih-tumindhih carub wor

Ujurira tan karuwan undhungipun
pating karingkêl jalwèstri
wong nêm kang binuka wau
samya sru pamuwusnèki
minta ngapura dosèngong

Sakathahing dosa ingkang uwus-uwus
barang kang wus dèn-lakoni
ngomèl lir mêndêm kêcubung
dènnya bandrèk begal maling
miwah dènnira nyênyolong

Kêdhik kathah awone pandamêlipun
sawuse têlas dènnya ngling
nulya nangis ting salênggruk
ningali Sèh Amongrogi
munggwing dhampar mutyara byor

Pan ingayap pra widadari yu-ayu
myang janma nom adi-adi
sarwi ngandika dhêdhawuh
pangapura sadosèki
mring wong kang ambuka raos

Sarta nuduhakên ing ganjaranipun
swarga mring kang buka dhikir
katon sanalikanipun
mila sru nangis kapengin
tumêka-a swarga kono

Tan antara santri jalwèstri sadarum
kang samya pana ing dhikir
kang tangi kang maksih kantu
sadaya sampun anglilir
rumasa sampurnèng batos

Wong nênêm kang tinutupan netranipun
rajah nèng dluwang rong nyari
pan sakilan panjangipun
tinutup prapta ing kuping
sauwusira ing kono

Ingulapan kang rajah mring Jamal sampun
wong nênêm maksih anangis
katonton ingkang kadulu
anèng sajroning adhikir
Sèh Mongraga ingkang katon

Wusnya aris dènnya birai asuhul
kyai guru Jamal Jamil
amundhut têrbang pipitu
angklung nênêm kêndhang kalih
tan dangu prapta sumaos

Wus sinêntak têrbang tinatab gumêmbrung
kêndhang ro wus dèn-kêncêngi
wus katêmu gêdhugipun
adan lêkas Jamal Jamil
narêbang lawan wong wadon

Wus miranti kang nêrbang ngêndhang lan ngangklung
lima kang nêrbang pawèstri
kapitu lan kyai guru
bawa singir Jamal Jamil
wis maca sêlawat alon

Adan lêkas swara jalwèstri barung rum
lêlagon landhung mlas-asih
lir kadêmung lan panêrus
nganyut-anyut dudut ati
aris rarase nyalendro

Singirira ojrat mêrambat ing kayun
ya hu Allah ya Ilahi
ngulatana ngèlmu luhung
pusakaning ing ngaurip
ya hu Allah sauran wong

Nyai-nyai wong wus tuwa aja tungkul
golèka ngèlmu sêjati
ya hu Allah ya Ilahu
salawase ya Ilahi
anèng donya rewa-rewo

Kang dêlanggung roro paranning tan wurung
siji marang ing swarga di
siji marang naraka gung
ya hu Allah ya Ilahi
babadên ing ngèlmu raos

Ngèlmu rasa kang karasa ing sirèku
rasakêna kang hakiki
wong ngaurip ya Ilahu
badan roh-nyawa suksma di
angilo-a ing pasêmon

Allah Allah ya hu Allah ya Ilahu
gudhe pandhak jannur kuning
pandam têlas urubipun
pupuse sajroning pati
datan ana kang karaos

Siti lumêng surya kêmbar wadanèku
kali tan kalaban warih
kasatmata ing swarga gung
ya hu Allah ya Ilahi
aramya sauran ing wong

Panêrbange imbal lêlamban ajêgur
kêndhang ro ambêbanggèni
tampèlan kêmpyang lan gêdhug
angklungnya gojogan ngênthir
anjurudêmung sri tinon

Kang nonton uyêl-uyêlan
samya karênan andulu
kapengin mèlu masuk dul
jare ngilangkên duraka
olèh ganjaran swarga-gung
saikine katingalan
sajroning dhikir ing riku

Mêngkana dènnya samyojrat
nutuk sababakan suwuk
angaring-aring sadarum
nulya ngêdalkên ambêngan
kêndhuri rolas ngêndhukur
miwah wedang pêpanganan
nulya dinongan Majêmuk

Kyai guru kang andonga
amine ambata-rubuh
sawusnya donga ki guru
parentah mring santrinira
lah mara padha-a kêpung
ambêngan kono Bismilah
ywa etung èstri lan jalu

Lanang wadon tan prabeda
ya lanang ya wadon iku
aran padha tunggal ngèlmu
kang liningan langkung bungah
anggêpe samya nyadulur
tan ana sumêlanging tyas
nutug royoman akêmbul

Sawusnya samya anadhah
ambêngan nulya ingêdum
warata sadayanipun
mung kari wedang panganan
jaga nyanyamikan kantun
mung sêkul kang binêrkatan
wus samya wangsul gènnipun

Kyai guru Jamil Jamal
lêkas salawatanipun
lagu gêndhing Sêkar-gadhung
berag santrine sadaya
samya angantêp swara sru
arêmpêk gêng alit sora
la ilaha i-lêlahu

Muhamad Rasullolah
rampak tan ana barênjul
gumêr gora sru gumuruh
wor têrbang pitu gênturan
abarung kêndhang lan angklung
tung ting tung pyêk byang prung prung brang
pêp pêp bah bah bah gur bah gur

Tung plêk tung plêk dhêng dhung dhung brang
plak blang plak blang klur klu thir thur
nampani singir wong pitu jalu kalih èstri gangsal
kang sami narêbang bêsusu
swarèstri gêtas arênyah
anglik mêrit manis arum

Lir panêrus binarungan
anggêndèr lawan kadêmung
pating salênthuk angguguk
ngapipir tangane kiprah
kang emprak nêm somah maju
liru rakit bojonira
pan samya anyêpêng sumbu

Arame dènira emprak
sajodho sumbu-sinumbu
sajodho têb-têban watu
sajodho agêgabusan
sajodho pênthung-pinênthung
sajodho urêk kris pêdhang
sajodho awake murub

Sakathahe kang tumingal
suka gêgêtun agumun
kagawokaning pandulu
sajêge tan wruh tontonan
kang èdi-èdi kadyèku
eram sakèh kang umiyat
sadaya samya kayungyun

Wus dangu antaranira
nulya salin sajakipun
sêsêg têrbang kêndhang angklung
myang kang emprak salin sajak
carub wor dènnira barung
tan etang kancahanira
arusuh mungsuh minungsuh

Kang ningali giris mulat
tan mantra yèn karya guyu
wus lir prang sayêktinipun
sura sru samya bramantya
sawiji èstri sinuduk
jaja trus marang walikat
niba blêg rahnya sumêmbur

Siji wong lanang pinêdhang
mring èstri gulunya rampung
tugêl bêt pisah lan gêmbung
kêpalane galundhungan
gêladrahan gêmbungipun
sasomah kang kêkêprukan
ing lilinggis wêsi sampyuh

Kumêpruk polone muncrat
rênyêk babathuke sumyur
jur mumur gêtih sumêmbur
sasomah bakar-binakar
gosong awake sakujur
ambune sangit kêliwat
kumronyos umob akumyus

Wong myat kèh kalêngêr niba
kami-rurusên andulu
wênèh kang nangis gumrumung
myang kang mambu sanakira
ana kang ambêngok asru
e e e e Allah Allah
biyang biyang priye iki

Wênèh lumayu umpêtan
tan tahan ningali marus
samya jrih gila andulu
tyase samya têrataban
tan duwe ati salugud
sadaya ulate biyas
samya micarèng jro kalbu

Sabêne nora kadyèku
kangsi samya têkèng lampus
dahad padha têguh timbul
tan ana braja tumama
ih nora dhêngêr satêngu
têka mangkono akalnya
tan ana bisa cêlathu

Kami-tênggêngên sadaya
dalah têrbang kêndhang angklung
suwuk cêp nora tinabuh
tan ana walang sisikan
mêngkana kiyai guru
nuduh pawèstri sajuga
kinèn ngidêri atêpung

Sarta singir nabuh têrbang
lan wong lanang siji tumut
nèng pungkur anabuh angklung
kang liningan sigra mentar
angêlik swara mrik arum
têrbang nibani irama
angklung lamba ngêthur-êthur

Mêngkana sisingirira
ana tangis layung-layung
tangise wong wêdi lampus
ya hu Allah gêdhongana
kuncènana dèn-akukuh
ing pati mangsa wurunga
santri kèh nauri barung

Landhung rêmpêg swaranya
hu Allah ya hu Allahu
gya singir anganyut-anyut
ya Nabi salawatulah
ing sakate ya Illahu
karamate Waliolah
jalma luwih mêrga ayu

Ayu-ayu ya hu Allah
mangkana sisingiripun
ngubêngi kang samya lampus
têpung gêlang kaping tiga
anulya kiyai guru
amundhut padupanira
kang mênyan ingobor murub

Urube akantar-kantar
sangsaya gêng urubipun
gumrêbêg sundhul masjid gung
nunu bangke ing kalangan
swaranya pating jarêblug
angimpun urubing brama
pan wus antaranya dangu

Bêbangke mulya sêdaya
lalu sirêp urubipun
kang emprak pulih lir wau
malah wuwuh rupanira
barêsih lir mêntas adus
gya têrbang brung brung barungan
sauranira gumuruh

Kang nonton abungah-bungah
alatah-latah gumuyu
ya talah ih sukur-sukur
pênyanaku banjur modar
nyata èdi kyai iku
bisa gawe salah endah
mandah jêng ki agêngipun

Ing saktine baya ana
pitung guru wolung guru
gumêdêr nauri atur
e lah mêsthi ta karuwan
yèn ngluwihi kyai guru
sumaur hêng êh karuwan
wong sabate mono iku

Yata wau wayahira
wus lingsir mèh tabuh têlu
samya bubaran sadarum
kang nonton mulih sowangan
salong lajêng nginêp kantun
ingkang mêntas sêlawatan
laju dhikiran sêdalu

Kang mulih ya dhidhikiran
ting karo-lah ting karê-hu
kang mangalor wismanipun
kang ngulon mangidul ngetan
dhikiran turut dêlanggung
kongsi praptèng wismanira
mênêng tan dhikir yèn turu

Pan mangkana lumrahira
adhikir ing siyang dalu
sanadyan garu maluku
yèn tan pêgat dhidhikiran
mangkana salaminipun
wong kathah dènnya dhikiran
samya wirangrongan ngèlmu

Yata Kyagêng Sèh Mongraga
anèng pangimanan manggon
pan kinarobongan alus
rinangkêp gubah brit
jênêg nèng pangimanan
sinaji dhahar dhaharan

Sabên wayahe abukti
awis dhinahar tan kalong
lêt rong dina kadhang sêkulipun
kalong sa-kêmiri
tan rêmpid rampadannya
ulam dhadharan mung pisang

Satugêl ulêr binukti
tilas lir sisaning codhot
tan arsa umêdal lamun ayun
ngandika mring santri
kewala nèng krobongan
matur sawijining gubah

Ing nalikanira enjing
Jamal Jamil ingayap wong
anèng plataran sandhapipun
ingkang kayu wungli
Jamal Jamil paprentah
mring sakèhing santrinira

Pan samya dipun aranni
Jatiraga sawênèh wong
Ragajati miwah Jatiwuyung
wênèh Darmajati
Têlêngjati kalawan
Ragasuksma Suksmaraga

Langgêngjati Tuturjati
Mintajati Jatilewo
Ragalewo lawan Jatitupu
miwah Dulêngjati
kang kinarya lulurah
dinum sarèh-rèhanira

Sabat kawanatus nênggih
pinara sangalas rêko
lurah lèrèhannya anyèlikur
langkung wong sawiji
koyuping lurah ngarsa
sadaya nuwun sandika

Kang winênangakên sami
ambuka ing dhikir raos
amulang ing sabat ngayut-ayut
mrih masuk birai
mangka ki guru Jamal
Jamil Wrêgajati samya

yèn dalu ojrat ripangi
yèn rina akarya gawok
pangeraman sulap sarat masrut
singluning pangèksi
amêdhar ngèlmu karang
kabuyutan kang kinarya

Wong tani bêntil bêtitil
ing rêpit rikoh tan wêroh
mung macul kewala garu-mluku
kapintêranèki
ing ngèlmu tan kabuka
manut margèng kagawokan

Wau ta ki guru kalih
akarsa karya guguyon
anuding bocah ro samya gundhul
umur limang warsi
thèsèl pancèn kêpalang
ingundang praptèng ing ngarsa

Mathêkêl awake kusi
ran si Thêngul lan Sêntolo
kang rare kalihnya rada mrusul
kinèn mangan sami
kang sêga ramês pindhang
ngathêkul rare ro mangan

Binênturan blag-blêg kêni
bathuk rai wêtêng bokong
tan obah tan jingkat eca nyamuk
-nyamuk nyangga takir
watu bata myang padhas
samya mundur tan karasa

Ana ngunus tumbak kêris
pêdhang kalewang myang bandhol
sigra barêng mara sami nyuduk
pêdhang ngênglewangi
kang rare samya latah
kapingkêl gumuyu suka

Kêri lir dèn-ilik-ilik
alêkèk-lêkèk mêrongos
cape tanganira kang ambêntur
dhengah wong bênturi
watu lir dhêmpo kumba
sumyur pêcah anggalêpang

Rare loro kinèn ngambil
ambrengkal watu sagênthong
sigra binarengkal wus kajunjung
gya têb-têban sami
kadya kapuk salamba
watu ingumbulkên tawang

Muluk angungkuli krambil
tinadhah gigir bokong
miwah tinadhah ing gundhul
myang sinikut bali
kinarya gagathèngan
kang watu sagênthong ampang

Tinonton sakèhing janmi
dhengah mulat gawok-gawok
tan dangu gègèran kêbo ngamuk
kèh curnan binijig
sinundhang ing maesa
usus mrodhol kulawèran

Wong akèh pating jalêrit
sru gumuruh lanang wadon
ki guru angatag lah dèn-gupuh
bocah ro sirèki
papagên kêbo gidrah
anglêburakên wong kathah

Gya tandang rare ro nuli
mapag abijig lan kêbo
ingêlokkên kathah sru gumuruh
kang jêblès abijig
binut ro kang maesa
kang siji gujêngi kêkah

Sikiling kêbo kang wingking
tan bisa gronjal si kêbo
ngarêp binijigan mring si Thêngul
dhag-dhêg dèn jêblèsi
sunguning kêbo pokah
gigal karo tibèng lêmah

Kêbo ambruk jrum ing siti
pêcah êndhase malopor
polone maesa lajêng lampus
andêladak gêtih
dhas ajur lir ginêcak
bathang kêbo gya binuwang

Jinunjung sikile buri
sinawatakên tibèng doh
mêlongokkang mulat gya kang tatu
anyuwun jêjampi
apan tiyang sêkawan
tatu tri pêjah satunggal

Ingaturkên guru kalih
sarwi tinangisan kang wong
sigra tinambanan wong kang tatu
marang Jamal Jamil
mênyêt indrênging pisang
ingusapakên minantran

Kang kinèn mulya lir nguni
kang mati ginudag kêbo
nulya ingusadan gya sinêbul
bun-êmbunanèki
rinaupan ing toya
ginugah nulya gumregah

Mulya kadya duk winuni
kang umiyat kabèh jomblong
kagawokan marang kyai guru
nguripkên wong mati
misuwur ing ngakathah
èdi sêktine gurunya

Sanake bungah kêpati
mulya saking guru karo
mangkana karsanya kyai guru
mundhut walulang glis
dhadhalang kinèn natah
jaran mawi lar kang kathah

Mangkana kabèh wus dadi
jaran walulang rong puluh
pinaringakên lurah sadaya wus
kinèn anunggangi
jaran walulang sigra
ginêtak pan kinêplokan

Gya mabur bêr ngawiyati
têgar pucaking kêkayon
sadaya kang nunggang raosipun
pan jaran sêmbrani
ulêt ijo mawi lar
pakanne prêdapa kêmbang

Tutug sakarsanirèki
mayêng-mayêng mibêr adoh
kitêr nèng kêkaywan sabatipun
gèdhèg-gèdhèg sami
gawok eram mulat
agiris mring gurunira

Yata kang sami têtêgar
mring awang-awang polatan
wus dangu antaranira
samya maniup mangandhap
prapta anèng ngarsanira
ing guru santri sadaya
mudhun saking panunggangan
wus mulih jaran walulang

Uwus kawêntar ing desa
kang doh-adoh sami prapta
pan anyabat masuk ojrat
kapengin sampurnèng titah
tinêkan sakajatira
kanglinuwih ing ngakathah
saking tuwajuh angalap
saking wau bêrkahira

Kang minulya ing Lêmahbang
Ki Agêng Sèh Amongraga
ki guru kinarya lantar
wakil winênang mumulang
kyagêng ngidèni kewala
mangkana ki guru Jamal
Jamil akarssa sasawah
loroging Lêmahbang gènnya

Maluku tanpa maesa
wêluku brujul priyangga
singkal mingêr bêlundhusan
macule sami gacrokan
amalik nampingi bubak
sadina dadi lèlèran
sadina ngurid sumingkal
sadina dhaut banjaran

Sadina kudur tanêman
sadina ngilir gumundha
sadina gumadhung mapak
sadina mlèncut uraban
sadina angêmping jênar
sangang dinane panènan
sabên-sabên dènnya sawah
sangang dina pêpanènan

Dadya bungahing ngakathah
sabarang kang tinandura
pitung dina bae genjah
mêdal woh tulus andadya
nanêm jagung patang dina
miwah tanêm terong kacang
janganan nèng patêgalan
kang terong rong dina awah

Kabèh para lurah-lurah
kang wus samya kinalilan
sami kewala sasawah
genjah amung sangang dina
lawase nêmbèlas dina
anulya mêtu wohira
tuwuk kang sami tinêdha
sarwi ngêmohi sêdaya

Wong desa asuka rêna
karya tan pati rêkasa
mung manggung dhikir kewala
tan pêgat dalu lan siyang
mênêng-mênêng lamun nendra
tan pati angupajiwa
barang kang cinipta dadya
nadyan nanêm anèng jogan

Wohe genjah anèng têgal
wus gumyah mangunahira
sawahe Jêng Kyai Agêng
kang ngangsu mring sêndhang-sêndhang
jalu èstri miwah bocah
toyanira sinundukan
myang ngangsu pikulan banyu
miwah kathah pangeraman

Wong wadon kêkêmbênira
kinarya anggorèng kacang
ana satêngah akêlan
banyu ginembol ing sinjang
wus matêng jangan pinangan
wus lumrah kabudayannya
mangkono wong pirang desa
kiwa têngêning Lêmahbang

Uruting Matesih samya
katutugan sakadarnya
kang mêncul agêgêmblungan
panjawile pênthung pêdhang
panyêluke bandhil balang
jalwèstri lan bocah-bocah
tansah anêbut kalimah
lumrah omah anèng sawah

Tan ewah kang sala-silah
satêngahe mamah-mamah
katêlah ulah kalimah
amrih gênahing mangunah
bungah luwih ing ngakathah
tan ana kang solah-salah
tan susah dènnira sawah
agenjah pêndhak Jumuwah

Atuwah wohnya akathah
tanah desa ing Lêmahbang
agêmah ripah wong kathah
santrine sangsaya wêwah
pengin nyabat masuk ojrat
mêngkana sêdina-dina
gumyah wong sawah tan susah
yèn dalu samya slawatan

yèn raina bubungahan
kyai guru Jamil Jamal
tan marentah mring sabatnya
sadhengah kinongkon dadya
uncêg pangot bae mara
nadyan kêbo bèbèk ayam
kenging kinongkon sadaya
dalah kayu watu lêmah

Kewala kenging dinuta
ki guru ingayap sabat
pra lurah-lurah sadaya
ki guru lon ngandika
hèh ani-ani ta sira
sun-kongkon têgorên enggal
kabèh nangka kayu kawak
dèn-kêbat ywa kêlayatan

Ani-ani sigra mentar
opang-aping lampahira
ki guru asru lingira
hus-hus ni-ani baliya
bok aja nganggo pan-apan
gumagus akêteyongan
tinggalên pan-apanira
ngrubêdi nora cancingan

Copotên pan-apanira
lah wis dèn-kêbat mangkata
ni-ani santiyêng mlêsat
tinutakên mring wong kathah
ni-ani anêgor nangka
rinubung sakèhing janma
ni-ani anggêgês nangka
rong prangkul gênge wit nangka

Blas-blês bisa nêbal tatal
ginuyu marang wong kathah
ngêsorkên wadung nêmbêlas
tatale sami malêsat
anyiprati kang niningal
wus mênggik panêrêsira
amubêng panggêgêsira
kumrètèk dhoyong kang wrêksa

Gumêbrug rêbah ngrêbatang
ni-ani tumumpang nglekar
sawusnya rêbah kayunya
kyai guru sigra prapta
gupuh piyak sabatira
kiyai guru ngandika
aranmu ni-ani ala
tan duwe pangrasa pisan

Jamak pang-êpange ika
padha dèn-tutuhi samya
nora nguwis dinuta
ni-ani ajrih kadukan
sigra nutuhi pang-êpang
gêng alit rampung sadaya
ngling malih iku wasisan
dêlêge sira tugêla

Sadhêpa bae kang papak
ni-ani gêgêsi sigra
wrêksa tugêl sakala
sadaya gumuyu latah
majad ni-ani tan bisa
anêgor kayu wit nangka
ki guru nulya ngandika
mring wong nini-nini tuwa

Kêmpong untune wis gêmpang
ki guru aris ngandika
e la sira nini tuwa
kayu iki garotana
bakal sun karya klowongan
bêdhuge masjid gêng ika
dadiya padha sadhela
mêngko kanggo-a Jumungah

Sigra nini-nini tuwa
anggaroti kayu nangka
themal-themol apilaran
myang tatale akêmahan
anênêm nyakoti wrêksa
tan dangu dadya klowongan
tabêt alus lir pinasah
datan mantra cinakotan

Sampun dadya kalowongan
kyai guru ngambil bocah
cilik maksih sinusonan
nulya prapta lan biyangnya
ki guru alon lingira
lah bocah bayi ta sira
wangkisên bêdhug sadhela
anuli kanggo dèn-kêbat

Bocah ingkang sinusonan
tangi saking pangojongan
mudhun mring lêmah lumampah
lumaku mêsat sakêdhap
tan dangu anulya prapta
ngirit bocah bayi kathah
sami pasuson slawe prah
pating carêngèk swaranya

Kang gawa bèji walulang
binayang ing rare bajang
siji nora na bêrangkang
mangkis bêdhug kalowongan
sumriwêd gidrah grêjêgan
akale asor wong gêrang
walulang jinèrèng kathah
binèjèn sagadukira

Bèji manjing ginandhènan
ingubêngakên supaya
êndhèk dènnya nambut-karya
ting garêthok thag thêg samya
acêngèkan bayi kathah
kongkon tuding-tinudingan
èsthane atag-ingatag
sêngkut dènnya nambut karya

Tan dangu anulya dadya
wangkisan singsêt bêngkayang
wus garing sami sakala
bêdhug cinoba tinêmbang
jumêglung kadyagong monggang
janma kèh ngling biyang-biyang
nora jamak uninira
nulya laju kinèn bêkta

Sigra bayi salawe prah
bêdhug ingangkat ing kathah
para bayi jabang-jabang
sinunggi binayang-bayang
ampang lir gawa daluwang
pra jabang lakune gancang
sêlang-tunjang tan sumêlang
lajêng pinasang anganggrang

Sadaya abungah-bungah
sakèhe sabat kang anyar
gèdhèg nêbut tobat-tobat
eram gumun gawok mulat
samya gunggung gurunira
èdi saktine kaliwat
cipta krasan nèng Lêmahbang
kêpengin gampang pinangan

Kang bêdhug wuse pinasang
santri kèh a-Jumungahan
kumêrut kabèh santrinya
jalwèstri rare nom-tuwa
ring masjid a-Jumungahan
agêng alit winatara
kalih-bêlah èwu ana
srambi èstri kering-kanan

Supênuh masjid malapar
kêbak dalah pêlataran
Ki Agêng Sèh Amongraga
ngimami nèng pangimaman
pan maksih kinarobongan
guru Jamal mengasiral
guru Jamil ingkang kutbah
prapta kir bakda Jumungah

Kênduri kalangkung kathah
godhong ancak kadya sarah
bêlabar sêkul lam-ulam
waradin warêg ambrêkat
mudhun bubar bar Jumungah
sami mulih sowang-sowang
sêmbari andhidhikiran
nut panjang wêtuning napas

Wênèh dhikir nut tindaknya
myang lagon sasênêngira
wus lumrah wong pirang-pirang
gumrêmêng dalu lan siyang
satêngahing nambut-karya
santri èstri kang wus bisa
samya karya pangeraman
èstri barang karyanira

Anutu adang akêlan
namung tinunggu kewala
sarwa dhikir Allah Allah
kang nutu asangga-uwang
alune gêjug priyangga
tampah napèni kêpyakan
yèn wus rêsik anèng wadhah
miwah ingkang olah-olah

Ajêngglu jangur kewala
mung nyalumik dhidhikiran
kang la Ilaha Ilallah
ana Ilalah Ilalah
myang kang dhikir Allah Allah
miwah hu hu dhikirira
kang angi enthonge bisa
anglêr sêga baludhusan

Ilirnya kopat-kapitan
irus solèt munthunira
samya kluthukan priyangga
myang kayu sumuguh dhawak
kabèh tan susah anggrayang
rampung dhewe pirantinya
kang dadya kasukanira
kang santri-santri sadaya

Saluran-saluranira
ngadu-adu pangeraman
cêmpe bijig lan maesa
myang kancil kalawan macan
gêmbar-gêmbor sima kalah
kodhok ingabên lan ula
ula dèn-êmplok inguntal
kodhok badhudhug sablungkang

Kyai guru Jamil-Jamal
nuding raryalit satunggal
ingacêng-acêng dakarnya
pêlinya bocah amêkar
ambêdhêdhêg mulur dawa
malêmbung padha sadhela
dinêlêng katon undhaknya
pakênêng-pakênêng mêkar

Dawa kangsi limang dhêpa
dêdêlêge gêng sakêndhang
mung pawakane kewala
kajaba gêgalêngira
amêdhok rah-irahira
jalèbère bulêdira
sapayung bèbèk bawera
kêngkèng atos ambêngkayang

Manggut-manggut ablag-blêgan
janggute sumèlèh lêmah
dadi rubungane kathah
samya myat ing poting bocah
ki guru Jamil ngandika
lah mara padha nungganga
ing guthule mot wong pira
pra lurah gumuyu latah

Sandika sigra anunggang
sag-sêg samya jèjèr wayang
raose walakang mangang
mot wong salawe boncèngan
pan maksih kapara longkang
ingsat-ingsêting lungguhan
watês gathoking lingiran
ki guru Jamil lingira

Lah mara dhêngal-dhêngalna
bandhamu kang limang dhêpa
matur inggih sami latah
nulya potinge anjêngat
ngadêg têlung gêgantar
wong sêlawe kudhampêlan
ngêthapêl dhogoling mêta
kang lungguh cêngêle guthul

Gendholan ikut akêkah
sarwi jêlih-jêlih samar
awang-awangên yèn tiba
pating barêngok sadaya
kêsêl ngemplok ing guthulnya
ki guru alon lingira
tiyungna bêncolèngira
nulya tinungkulkên sigra

Sumiyut wong slawe maras
kuwatir manawa tiba
lah wis concongên kewala
dhêngalna ing sawêtara
dimèn kang nunggangsakeca
lumakua sisirigan
tur sandika bocah mentar
kinèn mubêng pakarangan

Ingaggut-anggut guthulnya
sêdhêng dènnya dhêngal-dhêngal
wong sêlawe cikrak-cikrak
enak-ênuk nunggang guthul
dèn iring ing santri kathah
lir wong angarak pangantyan
gar-gêr samya gumyak-gumyak
nèng lurung ngubêngi desa

Kêpapag kêbo bayakan
kêbo sapi bubar-bubar
wor sinurak ing ngakathah
saya lumayu ambêdhal
giras anêlasak dhawah
wêdi mring guthul tan lumrah
kang angarak bungah-bungah
gumêrah ngêbêgi sawah

Tan adangu nulya jawah
guthule saya sumringah
mêngangah kaya kinumbah
wong kathah alatah-latah
kang nonton sangsaya gidrah
nora mundur drêsing jawah
potinge ngadêg andhêngal
samya nguthapêl kang nunggang

Lir bencok rèmbèl ing papah
nèng githok tênggoking dakar
ngaubi thothok kang mêkar
wong sêlawe tan kodanan
lir ngangge payung kambangan
wong akèh ngaup rêbutan
nèng bongkot adhêdhêsêgan
midêr-midêr turut dhadhah

Dhogol ngadêg sring kapêlak
ing papringan palêthosan
wangsul praptèng ngarsanira
ki guru aris ngandika
wus trang guthulmu tungkulna
sigra potinge anglayang
alon sumèlèh ing lêmah
mudhun sadaya kang nunggang

Pan sarwi gumuyu suka
ki guru malih ngandika
potingmu guyangên kana
ing kali Bandhul kang bêna
wong sêlawe ngosokana
guthule dimèn sêmbrana
bisa bigar mrana-mrana
wong sêlawe tan lênggana

Sandika mangkat saksana
potinge ngadêg anulya
sampun mentar saking marga
pang-pang sêmpal wohnya gigal
kêpranggal guthul andhêngal
kumrutug kadya bêrangkal

Praptèng kali Bandhul enggal
ginuyang wong sêlawe prah
kinosokan ing gêlagah
dhongole arunjah-runjah
sêlulup kêdhung mêntêngah
satêngah padhang abêtah
tangi niba nêbah-nêbah
lir bocah arunjah-runjah

Guthul sru dènnira polah
lir kinêbur muncrat wutah
kêbajongdhogol jalêmpah
toya gung sakêdhung bubrah
poting ngolang-aling rêbah
yèn janma-a kiprah-kiprah
anglumba-nglumba gêgidrah
ngalobak sapolah-polah

Bocah poting nangis susah
agila ginawa solah
si bocah langkung garêsah
jêrit-jêrit mêksa tansah
potinge sigra gumregah
angodor adrêng mring dhadhah
kêpapak ing kêbo ranggah
sinondhol kalumah-lumah

Dhogole gêgabul lêmah
sinurak-surak ing kathah
jalwèstri nonton gumêrah
poting mring wong wadon ngangkah
dèn sundhul kalumah-lumah
polahe guthul tan lumrah
agawe sadhengah-dhengah
gobag-gabig mutah nanah

Ambêlasak maring ngomah
kang ambabah bubrah-bubrah
abudi tan kêna ngampah
kang duwe omah malêpah
mupus tan rumasa gadhah
pratingkah saking parentah
ciptane samya sumarah
ing manah sampun dalelah

Potinge tan têyah-sayah
kang andulu samya wêgah
mring poting adhadhah-dhadhah
wong kathah gêdrah gumêrah
guthul bisa ngarah-arah
mangkana ki guru Jamal
potinge binalang sêpah
poting mungkrêt kadya lintah

Mulih sauruting bocah
gêgêtun gumun sadaya
mangunahe gurunira
ginugu sadina-dina
tan dangu ki guru Jamal
santrine matur gurunya
paduka pan tinimbalan
gupuh ki guru lumampah

Yata Kiyagêng Sèh Mongraga
kang tinuding praptèng ngarsa
ngandika nèng jro krobongan
hèh Jamal manira tanya
wus pirang dina samangkya
nèng ardi Bangun Lêmahbang
Jamal Jamil aturira
èngêt kawula angetang

Sampun kawandasa dina
kapriye saiki padha
sabat-sabatmu pêpakna
sun arsa nutukkên lampah
linggar saking ing Lêmahbang
kabèh padha poyanana
kang liningan tur sandika
gya amêpak sabatira

Kang samya lurah sangalas
tan dangu prapta sadaya
mring masjid lir Jumungahan
dhinawuhan sadayanya
yèn Kangjêng Kyagêng samangkya
karsa linggar sing Lêmahbang
nulyaKyagêng bantu karsa
kabèh santri-santri sira

Lah uwis padha kariya
sun-arsa andon lêlana
nutukkên paraning karsa
andum salamêt kewala
ingkang liningan sadaya
kèndêl tumungkul tan nabda
ki guru nambungi nabda
mring pra sabat kang liningan

Lah mara padha matura
maring Kangjêng Kiagêng samya
mangkana kang para sabat
samya umatur prasêtya
ature samya lênggana
kawula tan purun tilar
kêdah tumutur ing tuwan
manggiha lara lan pêjah

Tan nêdya amba suminggah
sanadyan tan linilanan
kawula mêksa tut-wuntat
mangkana aturnya samya
yata Kyagêng Sèh Mongraga
ngandika mring Jamil Jamal
hèh santri ro karsaning wang
mring tanah nagri Mataram

Wus mangkono têlênging tyas
takonna mring sabatira
yèn ana kang wus angambah
ing tanah Sampar-paliyan
pasisir sapangulonnya
Ki Jamal nulya tatanya
mring sabatira sadaya
samya matur tan uninga

Ki Wrêgajati amojar
manira biyèn wus ninga
Sèh Mongraga lon ngandika
iya lakon pirang dina
têka ing kene Lêmahbang
Wrêgajati aturira
apan tigang dalu marga
manawi lampah lancaran

Saking nagri Ngèksiganda
pan sadalu margi prapta
Sèh Mongraga angandika
yèn mangkono Jamil Jamal
mêngko ing latri kewala
sun-linggar saking Lêmahbang
dene sabat-sabatira
ya sakadare priyangga

Sêthithik sanadyan kathah
jalwèstri anom myang tuwa
kon dandan saiki padha
ing mêngko ratri umangkat
kang liningan tur sandika
sobat samya lêngur sigra
mulih dandan sowang-sowang
tan etang ingkang tinilar

Pomahan tandurannira
kang kuwat kêbo sapinya
namung sangu kang ginawa
bumbu bêras lawan arta
samya-yêg sadayanira
Sèh Mongraga angandika
sira pinaring dening Hyang
sabat dadya kanthinira

Yata wau wayahipun
bakda ngisa para santri
sampun samapta sadaya
santrinya jalu lan èstri
kang para lurah sangalas
tan ana kang nêdya kari

namung sabat-sabatipun
kang tumut wontên kang kari
kathah kang samya nut lampah
mring Kyagêng Sèh Amongragi
kathahira winatara
tigangatus jalu èstri

Mangkana Sèh Amongluhung
anglela dènnira linggih
mijil saking karobongan
ingayap santri jalwèsri
sadaya gawok tumingal
ing cahyanya Amongragi

Awênês jatmika ruruh
sumilak pasêmon wingit
jalwèstri tyasnya kakênan
sumungkêm samya jrih-asih
toh jiwambêk lara pêjah
kukuh rêngkuhe anggusti

Sèh Mongraga ngandika rum
mring Ki guru Jamal Jamil
paran wus samya samapta
kabèh sanak-sanak santri
kang padha brangtèng Pangeran
mrih utamaning ngaurip

Ki Jamal Jamil umatur
katiga Ki Wrêgajati
punika sampun sadaya
sakathahing para santri
angantos karsa-paduka
umiring tan nêdya kari

Ki Agêng malih amuwus
mring lurah santri sawiji
hèh Ki Tisnaraga sira
kariya aywa umiring
rêksanên patilas-ingwang
ngimanana santri-santri

Jumungah ing masjid agung
supaya kang kari-kari
padha sêngsêm ing agama
lan saturunnira benjing
ajênêng nganggowa rana
nak-putumu ing Lêmahbrit

Kamituwaning ing Bangun
poma aja walang-ati
kang liningan saha sêmbah
mring guru ingkang ginusti
mênggah-mênggah Tisnaraga
sêdyamba tan nêdya kari

Pan ajrih wêwalêripun
Ki Agêng Sèh Amongragi
umatur salurahira
yèn parêng dalêm lilani
tumutur saparan tuwan
pêjah gêsang atut-wuri

Sèh Mongraga alon muwus
ya wus suntrima sirèki
lamun ana kajatira
nusula kewala bêcik
yèn wus tamtu ing gwaningwang
prapta-a ing Wanagiri

Kang sinung ngling nêmbah matur
sandika tan walang-ati
ngling malih mring Jamil Jamal
katri lan Ki Wrêgajati
lah mara payo Bismilah
umangkat kang nglalana nis

Sapa kang wus wruhing laku
anggrêmanana ing margi
sigra nuduh Jamil Jamal
marang santrine kêkalih
Ragajati Jatiraga
pinatah lumakwèng ngarsi

Adan mangkat Sèh Mongluhung
saking dhusun ing Lêmahbrit
ingiring santrinya kathah
margi nut kêndhiting ardi
dulur lampah sêsêmutan
sadaya sami adhikir

Tan rêmpêg sakadaripun
dhikir sasênênge muni
ririh bawane wong kathah
gumêr lir gêdhor kang siti
antara pitung pambalang
ulure ingkang lumaris

Wus kapungkur ardi Bangun
tidhêm kayon samya tis-tis
tan ana angin sumrabat
anjêgrêg dalan kasisir
kadya gêgêtun sungkawa
wêwêngkon wukir Bangun gring

Nir kêkênyêpira samun
ardi Bangun lir ngêmasi
kanisan suksma sakala
singsal sasananing urip
lir dyah kapugutan trêsna
anjêtung sèsining wukir

Kadya bela atumutur
mring sang andon lêlana nis
kup-angkupan munyêng wrêksa
lir panjriting kang rarya lit
kêlayu nguwuh sudarma
sinauran ing kêdhasih

Angalik-alik mlas-ayun
lir dyah angoso ing siwi
wis cêp mênênga ywa beka
tan kêna sira-klayoni
sêpuluh milu-milu-a
wus tan sira tan tinolih

Dolana bikiran tandhu
lir sunu kang saya nangis
têkèk nèng gawok sru munya
lir mêdèni lare budi
bangkong munya nèng pangrongan
kadya kakine ngaruhi

Enêng-nêngana anakmu
budi kêlaywèng sudarmi
bapakmu lagya lêlana
nora lawas nuli bali
yèn janma-a èsthanira
sadayamengarang kingkin

Tan wus ucapên ing gunung
kang karya upamèng kawi
yata kang lagya mahawan
ing ardi Bangun Lêmahbrit
lêlêngkèhing pangareyan
margi gêng anjog Matesih

Samya kumpul lampahipun
adulur lumakwèng wuri
tanapi nèng kering kanan
Jatiraga Ragajati
pêcalang lumakwèng ngarsa
kang dadya gêrmaning margi

Lêpas lampahe andarung
adhikir samargi-margi
praptèng dhusun Sugat-salam
angidul-ngilèn lêstari
rêrêb wana Jati-saba
wanci gagat bangun ratri

Mondhok anèng bana-lindu
pra santri dènnya miranti
anèng ra-ara bêbangkan
supênuh jalu lan èstri
kunêng dènnya majêmukan
adhikir ojrat ripangi

Ting garêlo guyêng junun
sadaya buka pribadi
jalwèstri atutup muka
ing jarit putih rong nyari
sinêrat ing rajah muka
pambukaning roh ilapi

Samya sru pangguyêripun
wang-wêng gèdhèg gubag-gubig
manthuk krêp narêthêk nyêngka
napas winotan ing dhikir
sèwu kalimah sanapas
kèh unèn-unènne ing dhikir

Laila ha Illalahu
ha ilalah Illalahi
wênèh Allah Allah Allah
kang hu hu hu hi hi hi hi
e e i i u u a a
la la la la hak hik hak hik

Sarêng panarima junun
ting karingkêl anggulinting
saujur-ujare niba
wor-winor jalu lan èstri
aundhung bantal-binantal
tan ana walang alisik

Sêsangat dènnira kantu
dènnya kalêngêr tan eling
wus dangu antaranira
kang samya padha birai
tangi saking pajununan
salong maksih anggulinting

Sidhêkus miwah sijujur
kang wus tangi samya nangis
kang katon sajroning pana
gurune ingkang ginusti
Ki Agêng Sèh Amongraga
lênggah ing dhêdhampar rukmi

Sarwi kinêbutan babut
ingayap pra widadari
andum nuduhkên sawarga
cacadhanganira benjing
ing pati manjing sawarga
janma kang ambuka dhikir

Saban-saban kang kadulu
datan ewah ing pangèksi
tan kirang sêcacahira
maksih kadya wingi uni
wuse nglilir sadayanya
pra santri jalu lan èstri

Samya nangis ting salênggruk
wau Kyagêng Amongragi
karya wêkasaning lampah
amiwal sarengat Nabi
sarate tan kawanguran
limang wêktunira aib

Karya ampinganing ngèlmu
ngungaskên karana lahir
suprih kawêntar supaya
winahon ing hukum-aji
numpak ing antara mangsa
mèsi pungkasing kadadin

Dadya tan ngibadah wêktu
namung anggung guyêng dhikir
amutahakên mangunah
tan lyan ciptane sang yogi
sayoga nèng Ngèksiganda
kamulyane katon gaib

Yata wau Sèh Mongluhung
ngandika mring para santri
rêrêp nèng kene kewala
kang jênêk rèrèn sa-ari
ing ratri bae lumampah
padha agaweya bukti

Saanane kang tinêmu
sakèhe iku rêjêki
lah padha kukus-kukusa
sêmbari bengat adhikir
Kyai Guru Jamil mojar
payo kono santri-santri

Lah-olaha sakadarmu
sêga jangan kang miranti
santri kang tan sangu bêras
sukêt-sukêt bae dadi
sêga panganên ya enak
tan beda lan bêras pari

Gya santri pawèstri gupuh
pasang dhingkêl ngrêratêngi
kang sangu bêras dèn-êdang
akêlan ngaliwêt sami
ngêlandêng akêkêbula
kang mêlarat santri miskin

Angliwêt lang-alang rumput
bathok blungkang dadi kêndhil
myang dadi kuali wajan
godhong dadi iyan ilir
toya kang minangka lênga
pan dadya lisah sayêkti

Kiwa têngêne andulu
mring tingkahe santri miskin
matênge nora prabeda
lan bêras kang dèn-pususi
sadaya ciptaning driya
bêrkahe kyagêng linuwih

Samya kapengin kadyèku
kaduwung sangu bras pari
anulya sami anadhah
anutug dènnira bukti
kyai guru kang dhinahar
punjunganing para santri

Wus luwaran samya tuwuk
nulya trap majêmuk dhikir
akupêng kêpung kalangan
amasang tutup pangèksi
ing jarit miwah daluwang
Pambukaning dhikir supi

Angguyêr dhikiranipun
kèh warnane solahnèki
angêdên nênggak asêntak
myang uninya warna-warni
pan kongsi sadina bênthang
dènnya guyêng ahli dhikir

Ingkang wus kalêngêr dangu
tangi nangis dhikir malih
pating jakêkêng kang pana
wênèh masih gobag-gabig
kèh warnane solahira
sakèh santri jalu èstri

Wusing Asar surya sèyub
samya so angaring-aring
adhikir lir saban-saban
kang tan kêna pot amuni
kajawi waktu ambuka
ambatêg dhikir ripangi

Samya ngayêm-ayêm kayun
mentar mijil sing wanadri
anunggang jaran walulang
miwah nunggang jaran ilir
wênèh nunggang jaran tampah
kayu-kayu wilah dadi

Tinunggangan bisa mabur
anapak kaywan wanadri
pêngrasanira sêdaya
anunggang jaran sêmbrani
têtêgar muluk ing tawang
kadulu langêning bumi

Kang bêblês mring mega biru
wêruh saisining langit
limrah kêkayon lir teja
ngunguwung prêdapa-sari
jarane mangan prêdapa
-ning kayu teja ngramêsi

Saciptanira pan tutuk
arikat lir kilat thathit
kang endah-endah ajangkah
pra santri jalu lan èstri
tinimbang lan swarganira
bêcik swargane pribadi

Wus lumrah pangrasanipun
tan ana gèsèh kadyèki
tur ta punika jatinya
pratingkahing santri-santri
anunggang jaran walulang
wilah ilir tampah tampir

Mubêng kewala lumaku
nèng ara-arèng wanadri
lir wong nêgara Sêtonan
têpung gêlang wira-wiri
kaluyuran bêng-ubêngan
salin pandêlênganèki

Pangrasane bisa mabur
mumbul maring ngawiyati
lamun mundur lampahira
pangrasa mêsat mring langit
yèn maju dènnya lumampah
pangrasa niyub mring siti

Mangkana wanci mèh surup
pra santri sadayanèki
mudhun sing turangganira
kabèh jarane wus mulih
jaran walulang bêlaka
ingkang ilir mulih ilir

Wilah kayu mulih kayu
tampah tampir mulih sami
trêkadhang wong padhusunan
uning wong ahli birai
dhasar wus ngrungu pawarta
samya kèlu masuk murid

Wong papat lima nêm pitu
anyabat malbu birai
kapencut mangunahira
kasêbut jalma linuwih
sarwa dadi kang sinêdya
tuwa anom-anom prapti

Yata Kyagêng Sèh Mongraga
dènnya rêrêp nèng wanadri
bêbangkan ing Jatisabu
wanalit trataban kêdhik
bakda Ngisa kang wanci
Sèh Mongraga lon amudhun
lah payo Jamil Jamal
umangkat mumpung wus ratri
kang liningan matur sandika sumangga

Adan samya lumaksana
ingiring sakèhing santri
ngidul-ngilèn lampahira
anyabrang ing kali Samin
angidul ngêncêng margi
ngidul-ngilèn malih laju
angambah pasawahan
adulur lampahing santri
atikungan lir taksaka gêng lumampah

Samya dhikir lilirihan
gumêr gumalêgêr kadi
pangakaknya naga lanang
anglud mamangsan tan kenging
yata nabrang bênawi
gya prapta ardi Sapikul
ing wanci bangun enjang
rêrêb sakathahing santri
nèng pucaking pupunthuk ardi Sarêmbat

Samya dhikir buka rasa
majmuk kupêng jalu èstri
ramya angabên kang swara
sru gumuruh manêngkêri
wukir lir mogak-magik
ginora wong têlung-atus
kalangkung rahabira
dènnya bubuka ripangi
war-wêr mungsêr angguyêr kêpalanira

Wus kaduk pêndhadhakira
blag-blêg tiba anggulinting
kang kaglundhung ing pèrèngan
tibèng sor maksih tan eling
kathah ingkang kadyèki
myang kang ngundhung sungsun timbun
angglasah lir babadan
saujur-ujurirèki
mati atap kadya bangke nèng paprangan

Mung Ki Agêng Sèh Mongraga
Jamal Jamil Wrêgajati
kang maksih lênggah tan rêbah
ajênak dènnira dhikir
sakèhing para santri
kang samya kalêngêr dangu
antara wus sasangat
pra santri samya ngalilir
ting salênggruk lir saban panangisira

Kang samya kaglundhung jurang
ngarèkèl ngumpul manginggil
wus pêpak somah-somahan
samya ngrêratêngi bukti
waradin jalu èstri
samya ngukus ting karêlun
samya abungah-bungah
sadhengah kang dèn-olahi
datan susah bêras ingkang pinususan

Sukêt galagah lang-alang
kinuwêl dipun-liwêti
sapraboting olah-olah
sabarang cinipta dadi
tan pae lan bras pari
mindhak wangèn raosipun
miwah boja nyamikan
barangkal cinipta gêndhis
dadi gêndhis godhong ciyut dadi amba

Miwah wingka kang cinipta
dadi ajang panjang piring
sawusnya kinarya nadhah
mulih dadi asalnèki
sabên-sabên kadyèki
sabat anyar kang andulu
kalangkung kagawokan
sangsaya suyud amurid
tan sumêlang kandhêm kèrêm anyênyabat

Mangkana ing wanci siyang
sadintên bangkêlêng dhikir
yèn wus samya abubuka
wus ing wanci Asar akir
samya angaring-aring
dodolan mabur mandhuwur
nunggang jaran walulang
ilir tebok tampah-tampir
kayu wilah-wilah papah tinunggangan

Kumêrap jaran-jaranan
sawiji tan ana kari
jênak dêlênge kêpenak
lènggak-lènggak malang-kêrik
obah dhadha sêsirig
bêng-ubêngan maju mundur
tan owah pangrasanya
lir saban nitih turanggi
wit sawising Asar kongsi surup surya

Mudhun saking panunggangan
pra santri samya alinggih
tansah amaca kalimah
ririh ukur angalêsik
Kyagêng Sèh Amongragi
pangandikanira arum
lah payo Jamal Jamil
umangkat sêdhêng wus ratri
kang liningan samya umatur sandika

Adan umangkat saksana
sira Kyagêng Sèh Mongragi
ingiring santrinya kathah
lir sabên dènnya lumaris
mangilèn urut margi
ing Kabasêng menggok ngidul
manjat ardi Pyah-ilang
kêndhêng ardi kidul nênggih
lêngkèh ardi Gajahmungkur kilènira

Ngidul ngilèn lampahira
lulukikan jurang ardi
apan sarwi dhidhikiran
swara sru gora ing ratri
buron wana kèh wingwrin
kêbrasat samya lumayu
banthèng kidang mênjangan
sak-sakan kagyat anggêndring
jrih miyarsa swaraning santri dhikiran

Myang sima tinggal mêmangsan
anggro sru lir ambarungi
malumpat tinggal glagahan
lutung gègèr gorèh ajrih
gumrah wurahan wingwrin
anuntung êpange kayu
swarane agegokan
ramya lir bantoni dhikir
mêrak ngakak mabur angalih pèncokan

Wau Kyagêng Sèh Mongraga
ingkang mahawan ing ratri
anusup wana wulusan
randhat dening margi rumpil
asiluk-siluk sungil
pêtêng mangêp dening singub
pandam wulan ping sanga
rêmu-rêmênging pangèksi
ngulap-ulap ing marga miyat lang-alang

Margi rupak mung sapêcak
ulur tan kêna wong kalih
ulur siji sêsêmutan
ing ngarsa lan wingking têbih
têtikungan watawis
dohira sangang panyêluk
tan ana pêdhotira
tuntunan jalu lan èstri
kang bubulên grigah-griguh napak krakal

Suprandene tan ngrêsula
saking maksude birai
abungah nêbut kalimah
tan ana sangsayèng margi
purun tunggangan ardi
tumurun suku kang kidul
angambah pangèmpèhan
angidul-ngilèn lastari
nabrang Oya ngidul praptèng dhusun Sampak

Maksih ngidul malbèng wana
wana Jatigonjèng anênggih
wontên bêbangkak awiyar
têngahing wana miranti
sêndhangira umili
kinubêng wit gayam agung
Kyagêng Sèh Amongraga
raryan nèng ra-ara radin
bêbangkaning wana Jatigonjèng gènnya

Ing wanci bangun raina
dènnya rêrêb wus miranti
majêmukan kêpung-kapang
nulya trap ambuka dhikir
langkung ramenirèki
lir makêtêr wukir rigung
kagyat wong mrapat desa
samya prapta aninitik
ingkang dadya gumêrah têngahing wana

Yata kang samya bubuka
matyatap susun atindhih
adangu kalêngêrira
wor sayah dènnya lumaris
kongsi siyang ngalilir
kanikmatên dènnya kantu
wus tangi sadayanya
nguculi tutup pangèksi
nulya samya olah-olah sêga jangan

Abusêkan kadya saban
barang kang cinipta dadi
sangkêp ulam rêrampadan
myang mamangsêg warni-warni
wowohan samya prapti
pribadi pating galundhung
pra samya winadhahan
ing dhulang myang panjang piring
sing lèr-wetan kidul-kilèn prapta dhawak

Wong desa-desa kang samya
anonton santri birai
sami agawok tumingal
waune tan kêlah-kêlih
sakala rumat sami
ajang panjang piring tuwung
prabot pawon tan susah
sadhengah cinipta dadi
datan susah kang pinangan santri kathah

Sami kenyut manahira
tuwa nom jalu lan èstri
samyambyuk umasuk sabat
mring ki guru kang sinêkti
samya tan ana mulih
malah mulih ngait batur
sabrayat masuk ojrat
awon mimikul lan ngarit
ngur masuk dul kang tan susah ngupajiwa

Mangkana sangsaya kathah
wong kang malêbu birai
kawarta sakèh padesan
akathah kang sami prapti
wong rusak dadya sêkti
barang saciptanya sinung
mulya donya akerat
amukti tan nambut-kardi
pan mangkana wartane kang dadya ojrat

Yata Kyagêng Sèh Mongraga
nèng Jatigonjèng miranti
dènnira rêrêp tri dina
sangsaya-kèh santrinèki
kathah pinangkanèki
sauruting Ardi-Kidul
samya kerut anyabat
mring Ki Guru Jamal Jamil
wus pinatah winuwuhkên ing lulurah

Matangpuluh salurahnya
gunggung santri sadayèki
pan pitung-atus-sawidak
kang sami masuk birai
lajêng kewala dhikir
ing Jatigonjèng supênuh
sadaya wus sinungan
rajah pambukaning dhikir
tutup mata ing sinjang rong nyari pêthak

Sawênèh ingkang daluwang
rajah tutuping pangèksi
janma nyar nora bêbakal
laju kang sinêdya dadi
tan pae lan kang lami
samya wruh sawarganipun
cêcadhangane benjang
katon sadurunging pati
saikine barang kang sinêdya dadya

Lami tan ana sumêlang
sumungkêm ing lair batin
mathêm gêgeyonganira
yata Kyagêng Sèh Mongragi
angling mring Jamal Jamil
sun-dulu santrimu wuwuh
kang liningan turira
inggih kathah ingkang prapti
gunggungipun pan pitungatus-sawidak

Maksih wontên ingkang prapta
lirna kang satunggal kalih
kang dèrèng kawula-petung
kyagêng angandika malih
yèn mangkono inganti
titane kang padha rawuh
têka rong dina êngkas
sêdhêng rêrêm para santri
anèng Jatigonjèng bêbangkane wiyar

Araryan ing patang dina
lan kurang pira sing ngriki
ing tanah Sampar-paliyan
umatur Ki Wrêgajati
kirang sêdalu mêrgi
lamun lancaran ing laku
yèn kadya lampah tuwan
kados tigang dintên prapti
yèn mangkono payo nyêngka sawêtara

yèn wus ing rong dina êngkas
mêndhane santri kang prapti
umatur inggih sumangga
ing karsa amba umiring
mangkana para santri
kalamun ing wanci bangun
kabèh samya bêbuka
bakdanya kongsi byar enjing
laju samya olah-olah kang tinêdha

Tan owah lir sabênira
dhêmênên sakèhing santri
dadi kalawan cinipta
sawarnane kang binukti
datan cuwa ing ati
enak tur anutug tuwuk
yèn wus samya amangan
dhikir sru kongsi sa-ari
tan kêrasa panas anèng ara-ara

Prapta wanci bakda Ngasar
samya têgar ngawiyati
anunggang jaran walulang
sadengah kang dèn-tunggangi
pangrasanira dadi
jaran sêmbrani linuhung
ulês ijo mawi lar
mabur bêblês maring langit
busananèndah ngujwala ambra markata

Pan wêruh saliring paran
adi-adining pangèksi
bayakan abêbarêngan
ngêmbara mring awiyati
tan ana angling lining
kewala sadaya minggu
lir tingkah jroning nendra
tumonton nêdya ngaruhi
jroning pangrasa têkan ingkang pinaranan

Sayektine badanira
tan lunga-lunganèng siti
mubêng-ubêngan kewala
ing ara-ara aradin
ingkang laju lumaris
ana kang lumaku mundur
samya jaran-jaranan
wit nyemplo paningal salin
wus mêngkono trape wong ojrat dul-dulan

Yèn wanci suruping arka
rèrèn sadaya alinggih
pan sami pangrasanira
mudhun jog prapta ing siti
tungganganira mulih
maring dhapure kang wau
lulang mulih wêlulang
sadaya lir wingi-uni
lamun dalu ojrat emprak gêgabusan

Têb-têban bakar-binakar
tan ana kang miyatani
kadhang kang gamoh kewala
pinêdhang sinuduk mati
binakar gêsêng posit
kang kinêpruk ajur lampus
gêtih adêladagan
wus mati bisa rip malih
pan tan ana sumêlang tumêkèng tiwas

Mangkana Sèh Amongraga
sawusnya ing kawan ari
anèng bêbangkaning wana
ing Jatigonjèng miranti
angling mring Jamal Jamil
payo sêdhênge lumaku
iki wus bakda Nigsa
mupung sih sore lumaris
samya matur sandika nulya parentah

Lah dèn-age lurah-lurah
tatanên kancamu santri
kang dhudha randha bènèhna
lan kang sosomahan sami
aywa wor ing lumaris
sandika ingkang tinuduh
sampun samya samêkta
sakathahing santri-santri
dan umangkat wau Kyagêng Sèh Mongraga

Angidul bênêr lampahnya
asêlur kang santri-santri
ing ngarsa têbih lampahnya
kang wingking taksih alinggih
kêmputira lumaris
saonjotane wong mikul
gumrêmêng galêgêran
santri kang lumampah dhikir
gumarêdêg kadya prahara manampak

Panjatan wana Jakêrta
terataban wana alit
prapta ing ardi Pagutan
wit tanah ardi Sêkati
nurut tikungan ardi
laju lampahe mangidul
ardi kang kaliwatan
ardi Lêndrêg ardi Kiping
ardi Munthil ardi Bawak ardi Bungkak

Ardi Mathak ardi Bangak

ardi Lok ardi Jimbaran
ardi Sangkal ardi Bangir
yata lampahirèki
prapta ing ardi Kamadhu
mangidul malih manjat
rêrêp ardi Sambiradin
amêlapar kuwu anèng Sambirata

Ing wanci bangun raina
sami bubuka pra santri
sangsaya sru swaranira
kang samya ambuka dhikir
uning mangsa pribadi
sabên wayahipun wêktu
pan sami trap priyangga
tan kongsi dèn-parentahi
para santri arahab dènnya bubuka

Sawusnya samya lah-olah
sasênêngira ngratêngi
ayêm atêntrêm tyasira
sakathahing para santri
Kyagêng Sèh Amongragi
nèng Sambirata tri dalu
kathah kang sami prapta
wong desa ing kanan kering
saurute wong pawukiran kèh prapta

Samya masuk nyabat ojrat
nora kêna dèn-sayuti
lakon saonjotan prapta
jèlwèstri mring Sambiradin
wêwahira winilis
têlungatus pitungpuluh
gunggung sadayanira
lan santrinira kang lami
apan sèwu langkung satus-tigangdasa

Mangkana Sèh Amongraga
dènnya rêrêp kalih ratri
anèng ardi Sambirata
kathah wêwahe kang santri
andikanira aris
marang santrinira têlu
payo sêdhêng umangkat
kurang lakon pirang ari
pan umatur kirang kalih dintên prapta

Wrêgajati aturira
ing lampah lamun marêngi
prayogi siyang kewala
paduka maklum ing santri
luhung rêrêping ratri
bêrkate ngambah wanagung
dadya randhat ing lampah
manawa lumampah ratri
santri èstri lan rarya-lit kang musakat

Sèh Mongraga lon ngandika
bênêr ture Wrêgajati
ing wêngi nadyan padhanga
amamar ngupayèng margi
matur Ki Jamal Jamil
inggih lêrês aturipun
mindhak dhanganing manah
kang badhe tuwan-kêrsani
gènning santri supaya krasan kasmaran

Yata Kyagêng Sèh Mongragi
lêga tyasira ngaturan
wusana ngandika alon
ya mêngko bangun kewala
sawuse padha buka
ilmu rasaning-pandulu
lan padha dimèn sêsarap

Lah wus tatanên kang bêcik
santrimu salurah-lurah
pandumên sarèrèhane
samya umatur sandika
mundur samya memetak
santri ing salurahipun
anglimang-puluh-sasanga

Nalikanira ing latri
samya ojrat lêlagonan
anêlasakên sukane
kang emprak èstri lan priya
samya agêgabusan
têb-têban sumbu-sinumbu
sasuka-sukane dadya

Ingkang mati urip malih
kang wêntala tan karasa
barang tumamèng anggane
kabudayan pangeraman
tan ana susahing tyas
amangan lan luru-luru
pan wontên sami sakala

Sabarang pratingkahnèki
tan bêbakal amilala
dadi saking cipta bae
tur ta sayêktine padha
bêbêthak olah-olah
sangu bêras gendhong mikul
kimpul wi jagung kêtela

Tan ngrasa pratingkahnèki
ngrasa yèn dhikir kewala
wus matêng karêpe dhewe
mila sêdaya kêrasan
rinasa tan rêkasa
kerup manahe kaincup
mring Ki Guru Jamil Jamal

Ing wanci wus pajar gidib
yata Kyagêng Sèh Mongraga
angling mring Jamal Jamil-e
lah payo padha umangkat
kang liningan sandika
sigra ingundhangan sampun
Sèh Mongraga dan umangkat

Ingiring sakèhing santri
adulur gêdab rantaban
sêsêg tan ana pêdhote
lir sêlaba abubulan
gumrêmêng adhikiran
ing wingking pan dèrèng kêmput
maksih eca abêbêthak

Gumriwis lampahing santri
gumrêdêg santri sahasra
pan wus kêmput sadayane
lampahira têtikungan
kumrap ngêbêgi marga
sumêngka minggah tumurun
tan pêgat samya dhikiran

Luk-lukan lêngkèhing ardi
tinut lampahing akathah
asri tinon sêdayane
lir nagaraja mahawan
gubêdi pawukiran
swara gumalêgêr asru
kadya rug lampor wanarga

Wus lêpas lampahirèki
mangilèn manjing ing wana
pêjatèn dhusun ing Bogor
punthuk kang wus kaliwatan
Sakêthi pawukiran
ardi Bugêl ardi Cumpung
ardi Andha ardi Duta

Ardi Kêndhit ardi Suling
ardi Galur ardi Tuwa
ardi Tênggak ardi Monglèng
ardi Bara ardi Gambang
ardi Wrat ardi Lancar
ardi Jênu ardi Rungrung
ardi Crême ardi Wayang

Yata Ki Sèh Amongragi
rêrêp nèng ardi Magora
kadya pinapar puncake
wiyar mot santri sanambang
asimpar papan rata
pêtêng pangayomanipun
trênggulun kêsambi baga

Jati bêndha lawan bibis
gêng-agêng kêkayon tuwa
suka dènnya samya rèrèn
ing wanci wus ngandhap Ngasar
santri-santri sadaya
ambubungah tyasira yun
angayêm-ayêm têtêgar

Kêbut tan ana kang kari
pan samya jaran-jaranan
wêlulang tampah tampire
lir kayu wilah papah
sadhengah tinunggangan
iris solèd enthong munthu
cinèngklak katon turangga

Samya bêng-ubêngan sami
anèng ing ardi Magora
dhasar awiyar papane
jalwèstri rare nom-tuwa
anètèr sisirigan
kang maju kang samya mundur
angalênggak langak-langak

Amathèngkrèng malang-kêrik
manggut-manggut obah dhadha
lir obah bêsus mêthethe
pangrasanira anunggang
jaran sêmbrani samya
praboting turangga murub
busanane dhewe mumpyar

Kabungahanira ngênting
bisa mumbul ing gêgana
awor lawan mega bule
myang mring mega biru pisah
akèh kang tiningalan
kitri manguwung linuhung
katon dalane mring swarga

Nutugi karêpirèki
angosak-asik ing tawang
kang dadya kabungahane
wêruh saisining tawang
katêmbèn dènnya mulat
tan inang pangrasanipun
mila mantêp masuk ojrat

Wus antara surup rawi
kang samya jaran-jaranan
niyup mêdhun pangrasane
anglêr lir kontul anglayang
mencok maring dharatan
sadaya lampahe maju
samya ngunyur saubêngan

Nulya kèndêl para santri
mudhun saking panunggangan
byar wêlaka paningale
wus tata linggihanira
nèng ngarsane gurunya
jaran mulih asalipun
sadhengah mulih sadhengah

Nulya samya ngrêratêngi
panganan sêkul lan ulam
padha olah-olah kabèh
wus matêng samya pinangan
arame ting kucapah
sangêt suka rênanipun
santri jalu èstrinira

Mangkana Sèh Amongragi
dènnya nèng ardi Magora
tanah Sampar-paliyane
dènnira rêrêp rong dina
akathah ingkang prapta
ing Ponjong Sima Sêmanu
prapta ing Sampar-paliyan

Samya umasuk birai
ojrat kang kaliwat-liwat
èdi asêkti gurune
bisa nguripkên wong pêjah
yèn pêjah munggah swarga
tan susah adang anutu
sêgane matêng priyangga

Barang saciptane dadi
bisa mibêr ngawang-awang
mangkono gumyah wartane
mila wong turut gunungan
ambyuk samya anyabat
tan ana ingkang kaetang
kudu mring ardi Magora

Kathahira winatawis
kawanatus pitung dasa
sèwu wolungatus kabèh
yata Kyagêng Sèh Mongraga
sawusing kalih dina
ngandika mring santrinipun
Wrêgajati Jamil Jamal

Hèh Wrêgajati sirèki
iki wus prapta ing Sampar
-paliyan iya tanahe

kadohên lan samodra
kang dadya jênak tyasingsun
kang parêk têpi samodra

Umatur Ki Wrêgajati
yèn ta sampuna kuciwa
ing karsa taksih amilèh
ingriki langkung prayoga
pikantuk papan ngarga
padhusunan agung-agung
tan susah toya tumumpang

Anambung atur Ki Jamil
punika sabat kawula
pun Jiwayuda wastane
lamun paduka karsa-a
ngupaya liyan tanah
punika kang sampun wêruh
nitik milih-milih tanah

Sèh Mongraga ngandika ris
êndi sabatmu kang warta
kang wus wruh jajahan kene
konên umatur maringwang
Ki Jamil sigra ngatag
mara majuwa umatur
mring Ki Agêng kang pratela

Kang liningan majêng ngarsi
umatur Ki Jiwayuda
sarwi sedhokan sêmbahe
pukulun andangu tanah
urut Sampar-paliyan
inggih sapêngilènipun
kang cêlak pinggir samodra

Lamun parêng sang ayogi
tanah ing Giring bungas-nya
kang wêkas kidul parêdèn
angongkang pinggir samodra
dhusun ing Kanigara
kathah pasênêtanipun
guwa kang kêr-angkêr samya

Titiga guwa kang wingit
guwa Mawanti wastanya
kalawan pun guwa Cêlor
guwa Songpati katrinya
pan ngokop ing samodra
ing wana Giring puniku
akathah tilas pratapan

Punika ingkang prayogi
pan ing dhusun Kanigara
tan cuwa ing sabarang rèh
ewamakatên sumangga
tuwan ingkang kinarsan
pangraos-kula amung
inggih dhusun Kanigara

Sèh Mongraga ngandika ris
yèn mangkono Jiwayuda
sun sênêng aturmu kuwe
ya desa ing Kanigara
duwe guwa prayoga
pira doh-cêdhake iku
lan kutha ing Ngèksiganda

Matur lampahan sê-ari
sing riki inggih sadina
kaot sakeca margine
Magora mring Kanigara
lawan dhatêng nagara
rumpil lêmpitaning gunung
kêpara têbih mring kitha

Malih angandika aris
ya wus prayoga turira
ing Kanigara kinuwon
sêdhêng dohe lan nêgara
olèh sêmada kiwa
Jamal Jamil nambung atur
inggih langkung kasinggihan

Sumangga karsa sang yogi
kang dados parênging karsa
Sèh Mongraga andikane
sarèhna ing pêndhak dina
ana karsa-manira
arsa karya masjid agung
sukuning ardi Magora

Lan Jiwayuda sirèki
sira sunwènèhi aran
ya si Gorajati bae
lan sira undhang-undhanga
kabèh nak-putunira
papaning masjid desamu
ing Magora pan prayoga

Jiwayuda kang sinung-sih
nuwun-nuwun aturira
asêsedhokan sêmbahe
nulya malih angandika
mring guru Jamil Jamal
lah mara kabèh santrimu
padha konên nêgor wrêksa

Kang gêdhe dadiya mêsjid
kang rumat sadayanira
ngadêga sapasar kiye
Jamal Jamil tur sandika
ngundangi santrinira
sadaya sandika gupuh
wus samya mundur sing ngarsa

Anêgori kayu jati
agêng-agêng rinêbahan
rinayap ing santri akèh
ing karya nora rêkasa
sinambi dhidhikiran
ènthèng kang sarwa jinunjung
êmpuk kang sarwa pinêrang

Agampang dènnya nyathoki
lir kayu randhu kewala
bonggol gadêbog pamane
ngadoni anjing-anjingan
rapêt tan ana rênggang
rong dina rinagang sampun
tan ana ingkang kuciwa

Laju ingadêgên aglis
sêrambi myang gandhokira
bêrukut lan balumbange
miwah bêdhuge wus dadya
santrine gawok mulat
tan nyana glis dadosipun
majade tan bisa dadya

Tan mantra yèn mêntas dadi
labête anyar kinarya
lir wus têtaunan windon
nuju ing dina Jumungah
masjide inganyaran
supènuh pra santrinipun
ambèr marang palataran

Mangkana Ki Guru Jamil
Jamal ingkang mangasiral
Jamil kang kutbah mimbare
Kyagêng ngimami Jumungah
praptèng akiringsalat
wus bakda Jumungahipun
akathah kêndhurinira

Kinêpung ing santri-santri
rame dènnira amangan
wus dinum barêkate
santri kèh wus bubar mêdal
mring gonning sowang-sowang
kari kang pra pinisêpuh
kang maksih sami nèng ngarsa

Yata Kyagêng Amongragi
ngandika mring Jamil Jamal
katri mring Wrêgajati-ne
pilihana sabatira
padha wèhana aran
Jamil Jamal ngandika wus
sabate sinungan aran

Mintaraga Mintajati
Mulyajati Jatimulya
Sênêngjati Jatimêne
Awasjati Jatipura
Sukajati kalawan
Rênukjati Jatiliwung
Dewajati Jatijiwa

Kang sami dipun-aranni
sawêlas pinatah lurah
wus mangkana ing karsane
ngandika mring Jamil Jamal
lah payo padha mangkat
ananggung bae ing laku
satutuge anèng marga

Dene sira Gorajati
yèn wus praptèng Kanigara
sira anulaka bae
muliha marang Magoro
rêksanên tilasingwang
têtêpa jumungahipun
yèku ywa kongsi muadah

Sun silih lakunirèki
nuduhkên ing Kanigara
kang liningan tur sêmbahe
lamun parêng kinarilan
kawula tan nêdya sah
lumados ing siyang dalu
ya wus bênêr sun-tarima

Rêbut pêrlu kang utami
Gorajati tur sandika
ngling malih mring santri karo
lah payo Ki Jamil Jamal
nanggung bae lumampah
Gorajati kon nèng ngayun
adan umangkat saksana

Adulur sêlur samargi
wus matuh samya dhikiran
wong sèwu wolungatus ke
kadya wong ngili gègèran
santri kèh warna-warna
ana gêgèndhong myang mikul
ting karuwêg ngêmban anak

Ana ingkang nyangking kêndhil
kudhung jarik myang capingan
payung kang kudhung bêbêde
têkên dholog nocol kisa
wênèh kêmbu kêranjang
isi cowèk lèmpèr irus
sadangdananing bêbêthak

Jarite pating bathithil
buntêlan bêras lan karag
ana kalungbêbêd lêgèh
kang wuta tuntuntunan
kang ribug bubul bêlak
lakune pating gariyuh
para repot rerendhonan

Suprandene eca dhikir
tan etang lara sinêngka
saking kadêrêng karêpe
batine kaya-koyo-a
wus luput ing duraka
olèh gegeyongan guru
bisa nuduhkên sawarga

Mila sakathahing janmi
sêdya andhêm karêm nyabat
tan wruh sinulap kawruhe
cinathok pangrasanira
gunane Jamil Jamal
ngêmpakakên ngèlmu Canthung
wong desa asalang-tunjang

Wus lêpas lampahirèki
rêrêp kadalon sakêdhap
anganti wulan dadare
anèng lêlêngkèh tunggangan
ing ardi Jakatuwa
santri sèwu-wolungatus
anggêbèl ngêbêki paran

Samya babêthak ngratêngi
wus matêng samya mêmangan
sapundhuhe dhompolane
tan ana kang kaliwatan
sawusira mangkana
samya bubuka sadarum
rahab anggayêr kêpala

Sawusnya mangkana sami
antara wijiling wulan
sigra umangkat lampahe
ngidul-ngilèn ngambah wana
pêjatèn grêng rungkudan
wana Giring sapêngidul
sapêngalor pêngulonnya

Tandhês wukir Imagiri
parêng sukuning kang wetan
ardi Sakêthi pungkase
Imagiri wêkasannya
yata ingkang lumampah
santri kwèh gumêr-gumuruh
wor gora alun samodra

Wus mêdal saking wana writ
ngambah alas tarataban
bêbangkan gumuk parêdèn
alas grengseng garêmbêlan
liwat desa ing Mula
myang desa ing Gunung-puyuh
ing Panitèn Jati-wêkas

Ing Sêmamar Wanasari
ing Taruka Kêlampeyan
rêrêp anèng ardi Cêlor
ing wanci pajar sidik byar
santrinira malatar
lajêng abubuka junun
war-wêr angguyêr kêpala
angèl margine mring guwa

Samya kalêngêr gulinting
gêlasran lir binabadan
blag-blêg saujur-ujure
wus dangu antaranira
kang samya nênggak napas
nulya tangi ting badhêngul
laju samya abêbêthak

Yata Ki Sèh Amongragi
alon dènnira ngandika
Gorajati sun-têtakon
iki ing ngêndi arannya
umatur kang liningan
ardi Cêlor namanipun
guwane kang kidul-wetan

yèn mangkono Gorajati
aywa mulih myang Magora
sarèhna dhingin nèng kene
manira ayun anjajah
patilasing pratapan
Wrêgajati lan sirèku
si Jamal Jamil kariya

Momong sabat santri-santri
manira ayun tirakat
samya sandika ature
dyan umangkat piyambakan
anjajah patilasan
santrinira kang tut-pungkur
kêkalih tan kêna pisah

Wrêgajati Gorajati
karsanira Sèh Mongraga
lumêbêt ing guwa Cêlor
sadintên-sadalu dènnya
anèng sajroning guwa
langkung rêpit silukipun
nulya mêdal saking guwa

Laju ngalor mring wanadri
guwa Manganti pinaran
ardi alit pinggir lèpèn
èpèn Oya ingongkangan
lêlawanganing guwa
majêng ngalèr-ngilèn sintru
kêtalib pangoling sela

Lêgok longkanganing kali
kali Oya cêlangapnya
kang kidul têmbing bambinge
tumawing ngungkuli toya
ngisoring lawang guwa
ulêkan toya anêkung
angèl margine mring guwa

Maripit anurut bambing
kang pinanjat ginujêngan
wau ingkang mongol-mongol
yata Ki Sèh Amongraga
tan wang-wang sungiling lwah
anjurang trêjungnya kêdhung
lon-lonan dènnya tumama

Angayut oyod inapti
wus prapta lawanging guwa
ningali pasang rakite
pantês dadya pasênêtan
dinulu alimutan
Sèh Mongraga sigra laju
santri loro ruruncungan

Yata wau Sèh Mongraga dènnya masuk
lawan santrinira
anèng ing guwa Manganti
jroning guwa mulêg ganda rum angambar

Sèh Mongluhung sasmita mring santrinira
samya anoraga
ing sêmu sampun andugi
limutira ing guwa sêmada padhang

Rakitipun sajroning guwa apatut
sela blêg kewala
gogodhagane pêsagi
pan sisinggêt ing têngah kori sajuga

Wiyaripun mung sasêta sapandhuwur
nulya linêbonan
langkung pêtêng anglimputi
pan sêsangat wus antara saya padhang

Pan kadulu jroning guwa wênganipun
ingkang kidul-wetan
wontên toya anaritis
sanginggiling kumênclèng tibèng bêlikan

Kilènipun wontên sela-gilang alus
kandêle sa-asta
rong dhepu panjangirèki
wiyaripun sabêlah kang sela-gilang

Yata wau Sèh Mongraga duk andulu
tilasing gêdubang
maksih têlês durung aking
nèng jêrambah larasan sêmprit rong lêmbar

Lawan susur sajêbug têmbako alus
myang têgêsan sadak
anjrah pugutan lir sari
kadya dèrèng kang mucang nis ing sasana

Gandanipun saya mulêg marbuk arum
anduk jêjêbadan
sumrêbêt ratus kasturi
Sèh Mongraga ririh dènnira ngandika

Lah ya iku ana tilasing ngaluhung
sirating pamucang
mêksih mukêt sun-tingali
santrinira mêlongok matur norraga

Alon matur bisik-bisik wartinipun
ing guwa punika
sring-asring dipun-têdhaki
inggih marang ing kangjêng sinuhun sultan

Milanipun ing guwa Manganti nêngguh
tan kambah ing janma
kang dhingin dhasare wingit
kaping kalih linarangan mring kang ngrêksa

Sababipun pan inggih mênika wau
asring tinêdhakan
marang kang darbe nêgari
lamun botên punika marêngi têdhak

Tandhanipun kêtawis ganda marbuk rum
apa mangkonoa
kawula dugi mênawi
nadhan ya-a manira angalap bêrkah

Pan rong dalu Sèh Mongraga anèng ngriku
tan susah we kadas
nèng sela-gilang amupit
pamaguting rasa têlênging kamulyan

Tyas pinutu ing tanajul-tarki-nipun
marang kajumbuhan
dhauping kêdhap pinusthi
ing pangaksi sisikuning Ngèksiganda

Supaya sung wêwaton jalaring rampung
pungkasing kasidan
mêngkana abuntu budi
budi tungtum nyamplêng tan karasa-rasa

Angganipun mitênggèng antêng lir watu
pan antaranira
rongdina tan obah osik
Wrêgajati Gorajati nora têbah

Anèng pungkur ngadhêp kang lagya manêkung
sawusnya mangkana
wanci bakda Subuh enjing
Sèh Mongraga ririh maca salam bakda

Lingira rum Mongraga mring santrinipun
lah payo umêdal
saking ing guwa Manganti
santrinira karo amatur sandika

Nulya mêtu saking kori têngah wau
santri nolèh wuntat
pêtêng malih anglimputi
namung kori jawi katon mêlong padhang

Yata wau Sèh Mongraga praptèng pintu
wus mijil sing guwa
malipir pipining bambing
lampahnya lon dulur anjurudêmungan

Yata wau Sèh Mongraga
laju ngalèr lampahipun
nabrang Oya karsanipun
ngalèr-ngilèn mring Maladan
wisan-gawe praptanipun
wontên watu itêm gêngnya
kêkalih bundêr sagênuk

Nangsang kadya sinalangan
ing oyot mandira agung
sela-lus kadya parunggu
ngandhap sitinya mêlatar
sumilak rêsik kêlangkung
lir kambah janma andina
kayoman ing wrêksa agung

Tan ana kaleyangira
winêtara agêngipun
witing wrêksa rolas prangkul
rakit tambining mandira
lir kêkobong tilam-arum
têngah sela sumayana
alus kadya akik wulung

Kanan kiri anjêrambah
pêtêng kinubêng ing sulur
tataning tambing barukut
awiwara kadya guwa
tambining oyot nyakêdhung
ngêthuwêng têpung nyêlangap
sitinya angêtuk ranu

Tambi lir windoning sêndhang
awêning toyanya agung
kalangkung asri asingup
Sèh Mongraga myat karênan
ing Maladan rakitipun
nulya tumamèng gigilang
sênêt sadintên sadalu

Enjing mijil sing gigilang
nèng oyod tumpang alungguh
ana wong sawiji rawuh
ngêthuyuk kêpara tuwa
saking dhusun ing Parumpung
Baulapa namanira
mrêpêki amundhuk-mundhuk

Prapta trapsila mangarsa
Mongraga ngandika arum
paman ing ngêndi sirèku
lawan sapa arannira
ingkang liningan umatur
kawula pun Baulapa
dhusun kawula ing Ngrumpung

Kang têtangga ing Maladan
won-awon jru-kuncinipun
pundhèn Maladan puniku
Sèh Mongraga angandika
manira tanya yun wêruh
critanira ing kuna
ing Maladan adatipun

Umatur Ki Baulapa
lamun paduka andangu
ing Maladan adatipun
sela undhi sayêmbara
sintên kang kuwat anjunjung
kang sela nèng pasalangan
manggul ngubêngi wrêksa gung

Dèn-kongsiya têpung-gêlang
utawi mubêng ping têlu
winangsulakên ing gwannipun
tinêkan barang sinêdya
lamun tan kuwat anjunjung
pan lêpat ingkang sinêdya
yèn kuwat tuhu anggambuh

Mangkana adatipun
tiyang tirakat ngriki puniku
kêdah sayêmbara pratiknya janjèni
punapa sadyanipun
tatanèn dagang buburoh

Kang sêdya sugih ngèlmu
sugih donya miwah waris wayuh
sugih sunu kang sêdya dadi priyayi
kang amrih mênang prang pupuh
kang sêdya durjana kang wong

Sanadyan ambuburu
sato pêksi barang kang kinayun
anggêr kuwat anjunjung kang watu undhi
sampun makatên puniku
wus luluri praptèng mêngko

Dene kang watu wau
duka dalêm pan sampun kadyèku
dadya sayêmbara ingkang watu undhi
katrima sasêdyanipun
tan ana ingkang malendo

Kawula kang têtunggu
anaidi wong kang darbe kayun
lamun wontên inggih kêdhik kalih kêdhik
sêkadar wêjananipun
panêbase jambe suroh

Pun bapa criyosipun
duk jênate pun kaki rumuhun
angladosi Jêng Panêmbahan Mêtawis
Senapati dènnya nêkung
nèng ngriki Maladan manggon

Anèng gigilang ngriku
dènnya sumungku pan tigang dalu
pun kaki ingkang ngladosi dupa-mrik
tanpa kanthi sang aulun
kèh tan nyana lamun katong

Mongraga ngandika rum
yèn mangkono Maladan puniku
tilasnya Jêng Panêmbahan Senapati
aran kang sinuhun-suhun
wong ngalap bêrkah kemawon

Sawabe kang linuhung
lah paman Baulapa sirèku
wus kariya sun laju anutkên kapti
Ki Baulapa umatur
punapa sampun ambopong

Sela undhi puniku
Ki Sèh Amongraga mèsêm muwus
nora susah anjunjung kang watu undhi
ngalap bae bêrkahipun
kang karya tilas kinaot

Panrimèngsun wus cukup
Baulapa sumangga turipun
sawusira kariya andum basuki
sun arsa nutukkên laku
amêgat sih Sèh Mongkaot

Kang liningan tumungkul alon umatur
lamun parêng sang apêkik
kawula sumêdya tumut
Sèh Mongraga ngandika ris
ya paman sokur kemawon

Nulya mangkat Sèh Mongraga laju ngidul
dadya têtêlu kang ngiring
Baulapa anèng ngayun
sêdya kampir ing Drêkaki
kêdhunging Oya anyarong

Ingudhunan pinggiring kali tumurun
kathah ulame kaèksi
tan liyan tambra lit agung
liwêran kèh tanpa wilis
ambubul mêdal saking rong

Sèh Mongraga ngandika mring santrinipun
anèh têmên kêdhung iki
banyune ngisor lan dhuwur
padha buthak banyu putih
mung sakêdhung bae nyarong

Baulapa iki paran marmanipun
kali Oya ing Drêkaki
dene tan buthak kang ranu
beda kang ngisor myang nginggil
Baulapa matur alon

Duka dalêm mapan wus kang wau-wau
kêdhung Drêkaki awingit
tan ana kang purun-purun
tan ketang wadêr sanyari
sintên kang mêndhêt wurung wong

Lajêng edan têrkadhang kang apês lampus
mila tan wontên kang wani
anjawi kangjêng sang ulun
inggih kang darbe nêgari
yèn karsa mundhut ulam-loh

Gih puniku ing Drêkaki ulamipun
mundhut kalih wontên kalih
mundhut pitu wontên pitu
mundhut kathah wontên inggih
kathah ulame kang katon

Liya saking pundhutan dalêm puniku
tan kenging tiyang ngêpik-pik
apan angkêre kêlangkung
inggih pun kêdhung Drêkaki
langêning ratu kinaot

Pan puniku prênah pinarakanipun
nanging tan wontên udani
tinarka wong awon nganggur
sêring klampeyan sauwit
Sèh Mongraga ngandika lon

Manira yun payo marono alungguh
ngalap bêrkah sang winingit
gya minggah ing bambing wangsul
santri titiga tan kari
anèng sandhaping kakayon

Pan sadintên-sadalu dènnya nèng ngriku
byar enjing umangkat aglis
nabrang Oya lajêng ngidul
ngambah wana jurang ardi
nut agiraning lêlêmpong

Pawukiran alit-alit ting pacucu
lêstari lampahira ris
laju mring pasisir kidul
santrinira tansèng wuri
kang kinanthi lêlana ndon

Yata wau lampahipun
Mongraga praptèng pasisir
ardi Bungas pagêbyugan
pawukiran alit-alit
raryan anèng ardi Bungas
pagêbyuganing jêladri

Ardi Putri wastanipun
watu-karang parang-curi
bintara lawan kucila
tan ana liyane kang wit
lambunging ardi gumrajag
umili nêmpur mring kali

Kali Kolor tan patya gung
alit anjog ing jêladri
sami grajagan sing arga
nut lêmpitan suku ardi
kêpagol pongoling sela
gumarujug jog jêladri

Sandhaping grojogan ranu
wiwara guwa awingit
kagêbyug alun sêgara
dadya guwa tan kaèksi
lamun yèn alun nuju rat
katon guwane sing nginggil

Ki Baulapa umatur
punika wontên guwa writ
tan kenging kambahing janma
winastan guwa Songpati
saking èwêding kang marga
kapêpêtan ngandhap nginggil

Ngandhap alun samodra gung
ing nginggil grojogan kali
punika ingkang sênêtan
Ki Agêng ing Bêngkung nênggih
tan wontên tiyang kang bisa
mariki marang Songpati

Pan amung Ki Agêng Bêngkung
Sèh Mongraga ngandika ris
Ki Agêng kang sira pajar
ing ngêndi sasananèki
ana wong amara-tapa
pira wayahe kang janmi

Kang liningan lon umatur
Ki Agêng Bêngkung puniki
inggih sujanma martapa
anèng ardi Imagiri
sêjatinipun punika
Kangjêng Sultan ing Matawis

Jêng Sinuhun Sultan Agung
puruitèng Imagiri
yèn wus dènnya siniwaka
kukuwu nèng Imagiri
asênêt nèng kasamunan
wana ing Bêngkung Magiri

Anama Ki Agêng Bêngkung
tanpa kanthi dènnya nêpi
anungge nêkung priyangga
tan ana ingkang udani
kadhang tiyang padhusununan
kang uning satunggil kalih

Tan wruh yèn puniku ratu
Sultan Agung ing Mêntawis
tan mantra-mantra narendra
pêngagêm tuwin kang warni
lir saluguning pandhita
kêpara sêpuh akaki

Sanès dede kaotipun
lawan yèn miyos tinangkil
bagus tan kêna ing tuwa
taruna cahya nêlahi
Jêng Sultan ing Ngèksiganda
kalangkung sakti awingit

Sèh Mongraga ris amuwus
abdine kangjêng sang aji
paran tan ana uninga
mring ahline sri bupati
Baulapa aturira
inggih tan wontên udani

Wontên satunggal rannipun
Tumênggung Wiragunèki
kang asring-asring umarak
mring Kyagêng Bêngkung Magiri
yèn dhangan karyaning nata
lajêng mring Bêngkung pribadi

Tanpa rewang praptanipun
marêk marang sang palinggih
pan winulang rèhing praja
patrap ngawulèng narpati
Ki Ageng Bêngkung sihira
sring binêkta mring Songpati

Tuwin maring liyanipun
pêtilasan sadayèki
pasisir wukir wanarga
sakèh kang wêrit awingit
Ki Tumênggung Wiraguna
kikinthil datan mangêrti

Marang Ki Agêng ing Bêngkung
puniku yèn narapati
Sèh Mongraga lon ngandika
saking wingitirèng aji
ratu agung Waliyullah
anggêlar kêramat aib

Pan iku ana satuhu
paribasaning pralambi
sêrati tan wruh dipangga
kêmasan tan wruhing rukmi
kang dadya Ki Wiraguna
tan wêruh ratu kininthil

Mangkana malih amuwus
payo masuk ing Songpati
ing di margane mring guwa
guwa kasaban ing warih
mangke kalamun alun rat
kêdah rikat lampahnèki

Nanging ta manawi dipun
guwa punika abisi
angling nadyan mangkonoa
narah marang sang linuwih
manira angalap bêrkah
witne sukur wah utami

Sigra masuk Sèh Mongluhung
lan santrnira tan kari
wus prapta sajroning guwa
sumringèh ketampêg warih
alun ngêsuk ing jro guwa
rakiting guwa writ wingit

Pan sela itêm sauyun
apêtêng dalêm nglimputi
tan pati wiyar godhagnya
antara dangu sakêdhik
ngrêrêmêng sêmada padhang
wontên kori kang kaèksi

Ting palongo samya pintu
kanan kiri miwah nginggil
patuting kori akathah
kang benjo bundêr pêsagi
têludhag undhak-undhakan
sakilan wiyaring kori

Lus-lusan apatut-patut
dinuga tan sêdhêng janmi
lan wontên satunggal lawang
anèng sor marêp manginggil
patute kadya kaluwat
ngêluwêng angraras-ati

