Wulan Rêjêb kang gumanti
kalamun ing wêktu Suboh
nglamat tan prayoga awonipun
winêdhar tan kenging
mung kandhêg nglamat ala
kalamun ing wêktu Luka

Ngalamat asat kang tasik
waktu Luhur ngalamat won
satrunira arsa akarya dur
ngira-ira ngati
kalamun wêktu Ngasar
ngalamate sarwa murah

Kalamun ing waktu Mahrib
ngalamat wong kang ngalih gon
yèn ing wêktu Ngisa nglamatipun
kèh wong sukèng galih
tan ana sinangsaya
ngene-ngene suka-rêna

Gantya wulan Ruwah wanci
waktu Subuh nglamat awon
akèh uwong-uwong akaryèku
pangira tan bêcik
kalamun wêktu Luka
ngalamate luwih ala

Ana bêbênduning Widdhi
waktu Luhur uga awon
akèh bumi rusak sidkahipun
sêga bras ayam brit
dene dongane Balak
iku padha kaèstokna

Gantya wulan Siyam wanci
waktu Subuh nglamat awon
akèh bumi rusak yèn ing waktu
Luka nglamatnèki
pan ana papêrangan
yèn waktu Luhur myang Ngasar

Ngalamate awon sami
waktu Mahrib uga awon
lawan waktu Ngisa nglamatipun
pan patin-pinatin
mung wong agung kewala
wong cilik katut kewala

Padha sidêkaha nuli
mung bubur dhawêt kemawon
dene donganira donga Rasul
tan pêgat mêmuji
aywa na kara-kara
wong agung tulus têntrêma

Gantya wulan Sawal wanci
waktu Subuh winiraos
ngalamat ana satru yèn ing wêktu
Luka ngalamatnèki
ana lara mawarna
myang akèh jalma palastra

Yèn waktu Luhur marêngi
ngalamate ana katong
ingkang puput yuswa Ngasar wêktu
ngalamatirèki
akèh kang bumi rusak
yèn waktu Mahrib ngalamat

Kèh wong suka sukèng galih
waktu Ngisa nglamat awon
parêk ana pêrang ingkang agung
sidêkaha sami
bubur kang warna-warna
donganê Êmas-kumambang

Gantya Dulkangidah sasi
lamun nuju waktu Suboh
wowohan padha nuju
uwohe andadi
kalamun waktu Luka
nglamat ana blai prapta

Yèn waktu Luhur marêngi
nglamat udan kêras rawoh
lamun waktu Ngasar ngalamatipun
ingkang bêcik-bêcik
tan ana paran-paran
yèn waktu Mahrib ngalamat

Kèh wong suka-suka ngênting
wêktu Ngisa nglamat awon
akèh wong kang rawuh sidkahipun
sêga liwêt nênggih
sabarang iwak kêna
donga Salamêt kewala

Wulan Bêsar amungkasi
nglamate kang palindhon
lamun waktu Subuh nglamatipun
akèh sato sami
ingkang agalak-galak
kalamun ing waktu Luka

Ana pêrang nglamatnèki
kalamun ing waktu Lohor
nglamat kèh lalara Ngasri waktu
pan ngalamatnèki
kèh sato ingkang pêjah
waktu Mahrib kang ngalamat

Akèh janma ingkang prapti
padha kaluwèn kalêson
lamun wêktu Ngisa nglamatipun
larang pangan yêkti
sidêkah sêkul abang
kalawan sêkul kang pêthak

Warna papat iwak pitik
dènolaha kang miraos
irêng abang tulak lawan pingul
Kubur donganèki
bab palindhon wus têlas
jêbèng kabèh kang kawêdhar

Iku ujare kang tulis
piridan kang wus kalakon
iki uwis wayah lingsir dalu
prayogane sami
angaso benjang-enjang
karone padha baliya

Kang liningan mundur sami
ing dalu tan winiraos
nahan enjangira wangsul
Ki Juru myang rabi
lagya manggihi jagal
Nyi Cundhamundhing juragan

Mas Cêbolang wus mangarsi
Ki Amat jèjèrnya lunggoh
Pujastuti lingnya mila bakyu
dika kula aturi
pinarak mring wismamba
yèn pinarêng dening Allah

Benjing wulan ngajêng niki
kula badhe ewoh-ewoh
nglakèkakên anak nanging amung
climèn datan mawi
sêdhahan undang-undang
tamune mung para kadang

Bakyu dhangana panggalih
dados pangajênging pawon
mênggah babing ulam ecanipun
amidhe utawi
amaragat piyambak
kula amanut kewala

Nyi Cundhamundhing turnya ris
prayogi mragat kemawon
babar ingkang ulam bilih ulun
ingkang anênggani
saèstu sagêd wijang
sanès-sanès ingkang ulam

Nyi Pujas ling kadi pundi
kula èstu dèrèng wêroh
namining kang ulam manggènnipun
bakyu yèn marêngi
mugi kapratelakna
dhandhang sranduning maesa

Nyai Mundhing aturira aris
wijangipun sranduning maesa
gangsal perangan cacahe
sirah sasampunipun
pisah lawan jangganirèki
punika sagolongan
gronggongan dwinipun
jêrowan katiganira
suku kalih ing ngajêng sakawannèki
suku wingking gangsalnya

Mapan sirah sasampunirèki
pisah lawan jangganing maesa
nami tuwin panggonanne
cucal sirah puniku
kang ngêmuli sirahirèki
kuping sangandhap singat
klambit sirah muhung
kang ngêmuli pipinira
bongos lambe ingkang nginggil manggèn jawi
gobog poking talingan

Kang katingal ing kanan myang kering
dhuwêr poking kuping lêbêt gènnya
sluhan bêdhahan mripate
koncèr gobog puniku
wontên têngên ing kanan kering
kalambit gulu apan
kêmul daging gulu
lambe gangsa jawi apan
lambe ing ngiringan cêlak êbam cringih
kadhangan manggènnira

Anèng ing lêbêt kang poking kuping
kadhalan jamang lawan sabrangan
samya nèng cêngêl ênggonne
wayang ototing gulu
ingkang nginggil jamang manggèn ing
cêngêl wingkinging singat
pipi kalihipun
mripat kalih ngandhap singat
gajih mripati buntêl tancêping kang manik
kadhalan manggènnira

Sangandhaping pipi kanan kering
tangkêp pinggir pipi lêbêt gènnya
asinan ngandhap pipine
tigasan pan ing gulu
lambe gangsa lêbêt utawi
cêthak agêng punika
tumèmplèk ing balung
otot adaini gènnya
sirah gulu dumigi badanirèki
dene kang balung mripat

Ingkang tinancêpan mripat kalih
balung uwang-uwang ingkang ngandhap
dumugi janggut watêse
untu pan kathahipun
tamtu tigangdasa nêm iji
lidhah cangkêm gènnira
pok lidhah puniku
anèng ing têlak manggènnya
sanggar apan sambunganing lidhahnèki
kaliyan gurungira

Sêntil balung têlak ingkang nginggil
asinan kang cakêt sêntil gènnya
gurung anèng ing têlake
utak salêbêtipun
balung pathak warnanya putih
sogokan pan ing jangga
janur otot irung
balung janur balung grana
balung pasung ing irung manggènnirèki
pêthak alit punika

Pan ing gusi nglêbêt manggènnèki
congor lambe ing lêbêt gènnira
bungur tumèmpèl irunge
pathak sanginggil bathuk
curi balung kang dèntancêpi
sungu kalih punika
klampit curi muhung
kang ngêmuli curinira
sungu ingkang nèng sirah kanan myang kering
tamat pisahing sirah

Peperangan kalih kang winarni
garonggongan wusing kinêlètan
sarta kasampilan rêke
cucal ingkang rumuhun
angêmuli badaning mundhing
wulu tumancêp cucal
thèthèlan puniku
kang tumèmplèk wontên cucal
balung topèng pisahing sirah lan janggi
êlêd-êlêd punika

Ingkang jajar lawan gurungnèki
daging êlêd cêlak gurung gènnya
punuk pok gulu ngajênge
jajalak ênggènnipun
cènggèr ngandhap punuk gènnèki
loloh kiwa têngênnya
punuk ênggènnipun
gigir loloh kering kanan
iangkang punuk balung kolek sawingkinging
ing punuk myang jalakan

Klambit dhadha ingkang angêmuli
daging dhadha koncèr dhadha gènnya
kiwa têngêning dhadhane
balung malang gènnipun
satêngahê balung dhadhèki
sandhunglamur unggyannya
pucuking babalung
wêkasan iga ing cêkak
balung tutup dhadha pok balung dhadhèki
klambit ngêmuli dhadha

De sayadan tangkar kang ngêmuli
lêmpèng kanan kering ênggènnira
balung tangkar ing pucuke
iga lêmpèng gènnipun
tangkar ingkang tumèmpèl maring
balung tangkar gènnira
lêmungsir puniku
gigir têngah ula-ula
têkèng cêthik yam-ayam ngandhap lêmungsir
kêlèt balung la-ula

Walima pan sirahe lêmungsir
ingkang cêlak bubuntut gènnira
tlêcêr nèmplèk lêmungsire
nèng kiwa têngênipun
dene kèbèt ingkang lêmungsir
pan sèsètaning iga
kèbèt iga muhung
tumèmplèk wontên ing iga
de enggok-enggokan iga gènnirèki
wontên pucuking iga

Pan sayadan ingkang angêmuli
iganira ing kering myang kanan
balung kropyak la-ulane
de olor isinipun
balung kropyak kasêbut ngarsi
balung iga gih ika
sayadan kropyak mung
lêd-lêd sambungan la-ula
de palwalang yèka ta manggènnirèki
ing sawingkinge têpak

Ingkang ngarsa dumugi ing gigir
ulur lêbêt anèng ula-ula
kang lêbêt nèmplèk balunge
gèmbèl daging binungkus
ing sayadan lêmpèngirèki
ginjêl ing garonggongan
nging palwalang katut
jambal ing lêmpèng gènnira
planggodhong ing lêmpèng ragi ngandhap kêdhik
de balung planggodhongan

Katutaning iga pucuknèki
balung dhikul ula-ula ingkang
gigir têkèng jalakane
olor isining dhikul
de sayadan dhikil puniki
sambungan tulang jalak
têkèng gigir wau
cêthik bundêr cêthik nyata
dene cêthik panjang cêthik blèntrèng jêkti
tutup cêthik punika

Pupungkasan ingkang cêthik wingking
kawêt ing sangandhap silit gènnya
kêcèr pêdhotan sampile
pakêm buthung gènnipun
balung pakêm babalungnèki
buthung kasêbut ngarsa
olor isinipun
ing balung pakêm punika
dene cupu bênabêne balung sampil
kang wingking kalih pisan

Cucal buntut pok dumugi pêthit
daging buntut ing buntut gènnira
cicir balung ing buntute
isi olor jronipun
dene ulurgantung gènnèki
tumèmplèk rongkong aran
wujud daging alus
kulung tumèmplèk ing tulang
ula-ula ing lêbêt ênggènnirèki
de balung kulung apan

Ula-ula ing lêbêt nglêrêsi
jajalakan olor isinira
gih babalung kukulunge
dene ulure rambut
tumèmplèk ing cêthik gènnèki
sayadan kêmulira
ula-ulanipun
ing lêbêt awit jajalak
têkèng silit têlas pangundhuhirèki
saranduning gronggongan

Perangan tri ing mangkya winarni
pangundhuhe ingkang jêjêrowan
wusing gronggongan binêdhèl
buntut ingkang rumuhun
pungkasaning gugurung saking
ing lidhahing maesa
de tala puniku
ngêmuli buntut kang cêlak
lawan gurung de gurung pok ilat dugi
tuntut kasêbut ngarsa

Kêbuk limpa jajar tuntut sami
ati agêng sawingkinging klamar
dene ati pangasihe
siwiling manah wau
ati tanggal sami pangasih
lamak-ati gantilan
-ning manah puniku
rêmpêlu tumèmplèk manah
sambung ingkang kadi kalong warnanèki
wontên gantilan manah

Gajih sumbang wontên gantilaning
ingkang sumbang kalawan ing manah
klamar ngêlèti isine
kalayan babat nurut
pungkasaning iganirèki
iso warni sasanga
srêgan thithèk buntu
bêngkok boyok lamak êpang
kang sibobol manggèn ngrompol sawingingkinging
kalamar ngajêng babat

Dene babat wowolu kang warni
galêng pudhak gunting lêngkong gawan
tawon lunyu myang sumpinge
ngadhudhuk ngandhapipun
iso ingkang kasêbut ngarsi
tlethong ing nglêbêt babat
sayadan puniku
ingkang angêmuli badan
de thethelan kang tumèmplèk gantilaning
babat kasêbut ngarsa

Impês ing puyuhan ênggènnèki
pajalêran kawadonan gènnya
sami nèng ngajêng kawête
konthol ingkang gumandhul
wontên kawêt de isinèki
winastan paringsilan
klêpon ngajêngipun
impês yèku wadhah anak
kapur susu pucukipun nami pênthil
tamat amung punika

Peperangan sakawan winarni
pangundhuhing sampil ingkang ngarsa
kalih pisan datan pae
babon ngajêng rumuhun
panggènnya wontên pucuking
têpak ingkang jalakan
sangandhaping punuk
bêdhudhug lan babon jajar
sor jalakan tlusuk satêngahirèki
bêdhudhug babon ngarsa

êpang sirah ngandhap babon gonning
cêngêl sangandhaping êpang sirah
kados gêgandhik warnine
kèthèng tlusuk puniku
pinggir babon ênggènirèki
kêris sor babon gènnya
tunjung ngandhap dhuwung
kisijangan ngandhapira
ingkang tunjung kisitunjung jajarnèki
kalawan kisijangan

Dene dêlêg ing pundhak gènnèki
dene lawanan dêlêg ênggènnya
pundhak dumugi dhadhane
koncèr dêlêg puniku
ugi pundhak dhadha dumugi
buncit pinggir sampil pan
dumugi ing kulung
agandhèng kalawan dhadha
dene ingkang winastan asinan buncit
ing gulu ngajêng pundhak

Bangsêng-kèlèk ing dhadha kang ngarsi
ampih-ampih pundhak clak jalakan
dene sorog panggènnane
krakêt tatêpak balung
polok soring soroganèki
de pupuk ngapit jalak
mangkya gèthèng punuk
sapinggiring punuk ngandhap
janggut ampih-ampih nèng ngandhapirèki
pupunuk krakêt tulang

Kèbèt-pêlok ing dhadha gènnèki
bencok sanginggil dhêngkul gènnira
de balung suri pinggire
balung têpak puniku
balung pênthong têpakirèki
balung sikut punika
balung sampil ngayun
sanginggil dhêngkul prênahnya
sungsum apan sining balung sikut yêkti
otot campur punika

Otot tracak têkèng dhêngkulnèki
otot gêgêr buntut têkèng jalak
otot gung kêncèt prênahe
otot gunting puniku
salêbêting campur gènnèki
sayadan garês ingkang
nlakup garês balung
sayadan curi jro tracak
pan sayadan sapitan ingkang ngêmuli
calakuthikanira

De sapitan sangandhaping thithil
sirah cêcak ing cingklok prênahnya
ketelan manggèn têpine
tracak ngandhap puniku
cucal kikil ambuntêl kikil
balung garês punika
tracak têkèng dhêngkul
isi sungsum lêbêtira
tracak apan ingkang angêmuli curi
de balung dalamakan

Tinutupan ing taracaknèki
balung gathèng ing tracak ngalela
de balung clakuthikane
têngah tracak gènnipun
isi sungsum de balung wajik
thithil tracak ing wuntat
sungu wajik dunung
pucuking wajik punika
balung thêngklik ros-rosan dhêngkul wus titi
sranduning suku ngarsa

Peperangan gangsal amungkasi
pangundhuhing sampil kalih wuntat
wus sah klayan gronggongane
sêlap ingkang rumuhun
cêlak kawêt panggènannèki
pênthul salêbêt sêlap
tumèmplèk ing balung
sumping sangandhaping sêlap
de asinan cêlak ing cawêt gènnèki
gitik sarta don gènnya

Dene gèthèng sangandhaping gitik
gandhik sanginggiling kêncèt gènnya
kêpuh ngandhap gandhik gènne
kising daging puniku
sanginggiling kêncèt gènnèki
limas cêlak kalawan
buntut prênahipun
angêtan sangandhap limas
kumol ugi ngandhap limas ênggènnèki
pinggire kijing rannya

Dene pudhak manggènnipun nênggih
nèng lêbêting lêmpèng kering kanan
klambit pudhak kêkêmule
sampil lêbêt puniku
balung uling balunging sampil
isi sungsum puniku
daging kwalon muhung
daginge kikil ing wuntat
kikil wingking pêcahe sami ing ngarsi
tamat blabak maesa

