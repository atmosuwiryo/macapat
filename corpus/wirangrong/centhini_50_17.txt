Ingècèran sorenèki
kidul gonne Kala-momor
kilèn Sri lèr lampah têngah suwung
wetan Kala-ngantin
lajêng têngah dalunya
lèr lampah kang têngah sonya

Wetan sonya kidul Êsri
kilèn gènning Kala-momor
bangunnipun enjing têngah laku
wetanipun sêpi
kidul Pacak-wêsinya
ingkang lèr Kala-momoran

Kilèn pan Kala-pêngantin
nulya Sêptu Paing mêngko
sangasamya sanga pan kêtêmu
lan lakuning gêni
pan nulya ingècèran
sorene kang kidul lampah

Ingkang têngah Pacak-wêsi
wetan gonne Kala-momor
ingkang êlèr Pacak kilèn suwung
lajêng têngah wêngi
kilèn laku lèr sonya
têngah Kala-momor gènnya

Kidul Pacak wetan Êsri
bangun enjing laku nèng lor
kang kilèn Êsrinya têngah suwung
kidul Kala-mori
wetan Kala-pêngantyan
nulya Sêptu ing Ponira

Sanga lan pitu pinanggih
nêmbêlas pan banyu rêko
ngècèran sorenya kang lèr laku
wetan Kala-ngantin
têngah pan sonya
kang kilèn Kala-Êsrinya

Kidul pan Kala-momori
lajêng têngah wêngi rêko
ingkang êlèr lampah têngah suwung
ingkang kidul Êsri
kilèn Kala-momoran
ingkang wetanipun sonya

Lajêng bangunnipun ênjing
ingkang kilèn Kala-momor
nèng wetan lampahnya kidul suwung
ingkang têngah Êsri
êlèripun pan sonya
nulya Sêptu Wagenya

Papat lan sanga pinanggih
têlulas lintang kang lakon
ngècèran sorenya wetan laku
kidul suwung nênggih
kang kilèn gènning Pacak
têngah Sri lèr Kala-momornya

Nulya têngahipun wêngi
têngah lampah wetan lowong
kidul Kala-ngantyan kilèn suwung
ingkang êlèr Êsri
lajêng bangunne enjang
têngah lampah wetan sonya

Ingkang kilèn Pacak-wêsi
anèng lor kang Kala-momor
ingkang kidul sonya wus sêdalu
nulya Sêptunèki
Kliwon wolu lan sanga
apan kêtêmu pitulas

Ingaran lakuning bumi
sorene ngècèran andhok
ingkang wetan lampah kidul suwung
kilèn Kala-ngantin
lèr Kala-momor ika
kang têngah Êsri nggènira

Lajêng têngahipun wêngi
lèr Sri têngah Kala-momor
ingkang wetan lampah kidul suwung
lajêng bangun enjing
lèr lampah têngah sonya
kang wetan Kala-momoran

Ingkang kidul Pacak-wêsi
kang kilèn pan Kala-momor
wus têlas sêdaya dina pitu
lan pasaranèki
Candragêni lingira
iku padha imanêna

Nadyan wus pintêr ngècèri
yèn atine tan tuwajoh
tanggung pangandêlnya nora ampuh
Kalamudhêngnèki
dadya kodhêng tyasira
dene yèn ngandêl pitaya

Salakunira asêkti
apan bisa nora katon
krana lakunira dolan umur
yèn sisip bilai
ati kurang pracaya
marang Kalamudhêngira

Ilmuning wong mara bêngi
Kalamudhêng iku anggon
lawan rajamuka datan kantun
kang sun-karêmêni
pan iya derah rolas
tanggal pisan jaba mênang

Kang jro apês jayanèki
tanggal ping ro jro kang jarot
kang nèng jaba rusak tanggal têlu
sami jayanèki
yèn rusak samya rusak
raharja sami raharja

Tanggal ping pat jaya jawi
tanggal ping lima jaya jro
tanggal ping nêm ramya kaping pitu
jaya kang nèng jawi
ping wolu jro kang jaya
tanggal kaping sanga ramya

Ping sêpuluh jayèng jawi
ping sawêlas jaya kang jro
kaping rolas ramya tlulasipun
kang jaya ing jawi
pathêlas jro kang jaya
tanggal ping limalas ramya

Nêmbêlas kang jayèng jawi
pitulas kang jaya nèng jro
wolulas ramya lajêngipun
sangalas kang jawi
kalihdasa jro jaya
tanggal ping sêlikur ramya

Dwilikur kang jaya jawi
tigalikur kang jayèng jro
kawanlikur ramya limalikur
kang jaya nèng jawi
nêmlikur jro kang jaya
tanggal pitulikur ramya

Wolulikur jaya jawi
sangalikur kang jaya jro
tigangdasa ramya lah wus puput
pangetangirèki
Kala-mudhêng lan Raja
-muka kanthine tan pisah

Yata ngawirya kêtêlu
minggu tan ana kêrsa ngling
tan jumbuh raosing driya
gèsèh tan condhong ing kapti
arsa muwus mênggah-mênggah
tan pati kasdu ing galih

Jèngrêsmi micarèng kalbu
kèngêtan wuwusirèki
ki tuwa ing Padhangeyan
Wargasastra dènnira ngling
jarwaning Panitisastra
sêrambut datan anilib

Kayêktin lêlèjêmipun
sêdaya kang sami linggih
tan ambêthèk kawistara
sêmune angincim-incim
mêncurêng lir kucing mulat
ulam kang tan dèn-sasabi

Jèngraga Kulawiryèku
kêpagol pêgêl kang galih
liriking para durjana
tan ana kang wruh ing bêcik
cipta yèn acak prakara
ing mêngko mrih angalani

Dadya sumuk netya rêngu
tan beda Kulawiryèki
kalêkêde wus kadhadha
mapan ing tyas sêmu runtik
tinekatkên suranira
datan nêdya angoncati

Marêngut netyanya sêndhu
Nuripin tyasira sêdhih
mulat ing para durjana
gunêman pating barisik
sinamur sinambi sêrètan
kang guywan myang kang bibincil

Nuripin ngêrês ing kalbu
pyang-pyangan tan duwe ati
kêlangkung ajrih kumrêngkang
rêp nguyuh tan wani mijil
kêmpunge mêkênêng lara
kêbêlêt nguyuh tan sipi

Mèngkat-mèngkot dènnya lungguh
muring-muring jroning ngati
bilah uyuh iki beka
sabêne nora kadyèki
de tan warêg dening toya
kudu nguyuh bae iki

Yèn nuju kêsamur wuwus
Nuripin anggêgês lampit
galar winêngkang supaya
bisa nguyuh ing gonnèki
yèn kala tan ana mojar
ingampêt uyuhirèki

Lamun gumêdêr angguyu
gya nguyuh kumrocok pêsing
Ki Wirya nolih lon mojar
dudu wong setan Nuripin
ambakna nguyuh gêndhila
mêngko ga nyikut wong mami

Nora mênêng-mênêng nguyuh
kêparat edan Nuripin
sêsore nguyuh ping sanga
kêjaba kang tan wruh mami
samangsa yèn dak tapuka
cocotmu njêngat anjondhil

Nuripin abêkah-bêkuh
jrih umatur dèn-dukani
Jèngraga mèsêm tumingal
mring paman ambêkis ririh
Ki Candragêni lon mojar
mring ngawirya kèn aguling

Kang ngaturan datan ayun
mêksih sêkeca alinggih
Candragêni malih mojar
mring rowange durjanèki
lan lakuning Naga-dina
têlu iku aywa lali

Dhingin Kala-mudhêng-ipun
ping ro Rajamuka iki
katêlu lan Naga-dina
rujukna parênging bêcik
yèn wus padha bêcikira
tri prêkara iku pêsthi

Tan ana kuwatiripun
sasat mêthik wohing ranti
luput ing guna sarana
pekan pêndhêman piranti
tulak tumbal japa-mantra
miwah Sastra pinêdhati

Naga-dina lampahipun
witing dina Akat nênggih
iku marêp ngalor-ngetan
yèn dina Sênèn marêngi
marêp ngetan bênêr gènnya
yèn dina Sêlasa-nèki

Ngidul-ngetan arêpipun
lamun dina Rêbo nênggih
marêp ngidul bênêr gènnya
kêlamun ing dina Kêmis
marêp ngidul-ngetan Naga
yèn dina Jumungah-nèki

Ngalor-ngulon arêpipun
lamun dina Sêtu nênggih
marêp ngalor bênêr gènnya
wus jangkêp Naga winilis
poma-poma sira padha
anggonên kang tri prakawis

Lan malih prantining laku
kang nganggo wong dadi tindhih
dèn-aranni Nujum-jaya
apês ungguling pakêrti
sarat gaweya pangarsa
sulih pacalèng pakêrti

Prang nadyan totohan iku
myang padu rêbat prakawis
kalamun dina Jumungah
wong lêkêr wêdananèki
andik tingale dikdaya
anèng lor yajanirèki

Kalahane wong kang mêsum
kidul somahanirèki
yèn dina Sêptu kang jaya
wong kang mêsum talup lutih
nèng kidul pomahanira
kang kalah wong tipis rai

Ingkang lèr pomahanipun
yèn dina Akat wong tipis
wêdanane kang ajaya
lor kilèn pomahanèki
kalahane wong dhêdhêmpak
lèr-kilèn pomahanèki

Yèn ing dina Sênènipun
wong dhêdhêmpak kang jaya-di
lor kulon pomahanira
wong ngrangkung kalahanèki
kidul-kulon pomahannya
yèn dina Sêlasa nênggih

Kang dikdaya wong angrangkung
kidul-kilèn gyannirèki
wong edhor pêngawak Sêmar
puniku kalahanèki
kilèn lêrês wismanira
nulya dina Rêbonèki

Wong edhor kang dikdayèku
lor-kulon pomahanèki
puniku ingkang ajaya
kalahane wong dêdêling
kidul wetan pomahannya
kêlamun ing dina Kêmis

Wong kang adêdêling lurus
kang dikdaya ing pakêrti
kidul-wetan pomahannya
wong lêkêr kalahanèki
lor bênêr pomahanira
lan ana kancane malih

Ing dina Jumungah mau
wong kang lêkêr ulat andik
dikdayane akanthiya
wong edhor pawak Nyêmari
iku kang anjungjung jaya
prayoga kinarya kanthi

Kêlamun ing dina Sêptu
wong kang mêsum talup lutih
kang dikdaya akanthiya
wong kang lurus adêdêling
dadya pênjunjunging jaya
sêlamêt ginawe kanthi

Yèn ing dina Nga-atipun
wong tipis wêdananèki
dikdayane akanthiya
wong lêkêr tingale andik
yèku kang anjunjung jaya
sêntosa dènnira kanthi

Yèn ing dina Sênènipun
wong ingkang dhêdhampak nênggih
dikdayane akanthiya
wong kang talup lutih-lutih
prakosa anjunjung jaya
prayogane kang kinanthi

Yèn dina Sêlasanipun
wong kang ngrangkung kang linuwih
dikdayanya akanthiya
wong kang wêdanane tipis
kang mawa anjunjung jaya
rahayu kêlawan kanthi

Yèn ing dina Rêbonipun
wong edhor pawak Sêmari
dikdayane akanthiya
wong dhêdhampak kang pinilih
sayêkti anjunjung jaya
tan larang kinarya kanthi

Yèn ing dina Kêmisipun
wong lurus ingkang dêdêling
aywa pisah akanthiya
wong kang angrangkung puniki
saèstu anjunjung jaya
sarate ingkang kinanthi

Tamat kang Nujum-jayèku
lakuning wong dadi tindhih
yèku lamun sira padha
ngrèh wong akèh ing karyèki
tan kêna ra amiliha
wong anom ingkang nujoni

Candragêni malih mojar
pituhunên iku bêcik
yèn laku gêdhe kewala
Nujum-jaya aja lali
dene yèn laku cilik
tri kae mau wus cukup
Kala-mudhêng lan Raja
-muka Naga-dinanèki
tan kuwatir yèn sira tumêmên nganggya

Saur-manuk pra durjana
inggih kadospundi malih
kêlamun tan mituhu-a
ing ngèlmi ingkang pinusthi
suprih lujênging kardi
wong sampun dèn-tohi umur
yèn ta tan ngimanêna
angangkah wilujêngnèki
datan gadhah umur pamèr lan pêdinan

Ginuyu rowange samya
Ki Lutung-mènglèng guyoni
yèn mojar si Kêthèk-mingkar
angguyokkake wong linggih
paribasan wong angling
bisa mati kaping pitu
rinampog tinugêla
apan bisa urip malih
iku priye apa ra umur pamèran

Patine umur padinan
umur pamèr urip malih
mara ta yèku rasakna
kèhing wong ana kang sêkti
Kêthèk-mingkar nauri
e lah ya iku ta êmbuh
mung ngrungu ing pocapan
kang mati bisa rip malih
aji Pancasona mawa bisa gêsang

Pèkne mêngkonone ingwang
maune iya wus ngaji
jaya aji Pancasona
pan akèh wêjani mami
kêlasa-bantal abrit
lan lawan sakêbar rurub
myang jambe suruh pisang
tindhihe wutuh rong anggris
kang amuruk Ki Gagang-aking Magêtan

Wus cakêp padha sadhela
nanging lakune ngluwihi
bot arang wong kaduga
mutih patang puluh ari
pati-gêni saptari
sartane karo ambisu
malêbu ing kuburan
gêrowong kang dèn-ênggonni
datan mêtu yèn tan wusing pitung dina

Ngalakoni tapanira
durung tutug wangênnèki
kasêlak ingong anyuntak
sun-angkati wali-wali
lawan lawasing sasi
ambungkah batal tan tutug
kongsi saprene iya
nora tutug-tutug mutih
durung ngandêl tyas-ngong aji Pancasona

Ginuyu kiwa têngênnya
latah Lutung-mènglèng angling
bênêr lèhmu tan pitaya
tapamu nora dumugi
kabèh kadya sirèki
ngaji Pancasona iku
nanging arang kang kuwat
yèn kuwat mêsthi sayêkti
Mêrak-jamprong gumuyu sumambung mojar

Lèhira angaji Panca
-sona mring Ki Gagang-aking
sakuloning Bubuk ika
ing Mênggah ancala cilik
Lutung-mènglèng nauri
lan Kêthèk-mingkar sumaur
inggih mangsa wontêna
Ki Gagang-aking kêkalih
namung ngriku Ki Gagang-aking ing Mênggah

Lèhmu ngaji Pancasona
têka seje lawan mami
tapanipun yèn manira
turu patangpuluh ari
sadina lan sawêngi
apan tangi kaping pitu
apan mangan kaliyang
wus datan ngangge jêjarit
iya sarta ambisu yèn dhèhèm batal

Mêngkono yèn mungguh ingwang
gyanningong ngaji duk uni
Ki Limut ing Panarukan
ing Cêpidhas wukir cilik
akèh ingkang guroni
wong Bali Madura mriku
sumawana wong Jawa
kang samya ulah kasêktin
akèh bae kang kêtrima jayanira

Mara priye ucapêna
ajimu Pancasonèki
yèn gèsèh kêlawan ingwang
wuruke Ki Gagang-aking
Lutung-mènglèng ngling ririh
mathênthêng ngapalkên ngèlmu
ajiku Pancasona
ana wiyat jroning bumi
surya murub ing bantala bumi sapta

Anêlahi sabuwana
raina tan kêna wêngi
urip tan kênaning pêjah
sun pêngawak jagad iki
amati nora mati
tlêncêng gêni tanpa kukus
clêng-culêng clêng-culênga
kasangga ibu prêtiwi
tangi dhewe urip dhewe anèng jagad

Musthika lananging jaya
jayane Rawana aji
hêm aku si Pancasona
ratuning nyawa sêkalir
Mêrak-jamprong ngèsêmi
sarya-lon dènnira muwus
apa mung sagêndhaga
tan ana lanjare malih
Lutung-mènglèng ngling inggih mung sagêndhaga

Kêthèk-mingkar nambung sabda
kakang Mrak-jamprong dospundi
aji dika Pancasona
Mrak-jamprong nauri aris
dene ing aji mami
pan mêngkene ing mèlipun
sang aji Abisana
makutha-raja sinêkti
jati-maya mrub sacakraning gilingan

Manêngjud-jatining Suksma
Suksma wasesa sêjati
Sukma jatining manungsa
yèn sung kang badan Sukmadi
tan ana angloroni
mung ingsun ratuning umur
urip tan kênèng pêjah
langgêng uripku pribadi
risik putih tangiya nulya wisesa

Sun sang aji Abisana
sabwana tan ana urip
hêm hêm turaba turaba
pan sarwi anatab bumi
tan ambêgan kaping tri
jroning gawe nora idu
kang samya gunêm jaya
bêdhêdhêg tan ana ering
ngiras umbag kaprawiraning durjana

Candragêni mèsêm mojar
sarwi nyêrèt turon miring
liyangan têkukan bantal
pacitane rujak-ati
maring ing kono bêcik
padha ngapalêna ilmu
ngiras pêpagêr awak
ing wêngi ngapalkên aji
têka-bêla kêmayan sisirêp jaya

Dadya tan ana riringa
dènnira ngapalkên aji
Ki Kuwuk-mingkar rêrasan
kêlawan Ki Kêndhil-wêsi
sisirêpmu ingkang priye
kang Kêndhil-wêsi
nauri e èh iya
mêngkene sisirêp mami
si jêgod karubuhan gunung prakêmpa

Mati dhase rip buntutnya
wong sakêthi padha mati
wong salêksa padha wuta
wong sèwu turu kêpati
pan ora tangi-tangi
yèn tan sun-nangèkkên iku
nulya sawur kêmaya
yèn sawur tan tibèng siti
pêsthi tan ana nglêsêd kang duwe omah

Sira piye sirêpira
Ki Kawuk-nasak nauri
ajiku si Begananda
têdhuh dhipêt kapulut ing
Naga-pasa tan osik
jublêg mênêng kaya watu
hêm wuta-wuta-wuta
cat cabak satêngah mati
aja obah molah bancèt ana ula

Nulya asawur kêmayan
anjêthèt gêdhèg ping siji
yèn adhêm gêdhège tandha
kang duwe omah lir mati
kèh linge durjanèki
kang samya ngapalkên èlmu
jêjapa jaya-jaya
kadikdayan ing kasêktin
pan sajuru jurudêmunge kang jaya

