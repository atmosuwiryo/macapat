Amundhuta padha suka lamun guntur
omah kalangkung prayogi
Madhangkungan sèrèn gupuh
mring Maktal ing Dite Paing
ala lungan kaprêk lumpoh

 Soma Êpon ala bêcik têgêsipun
madya Gara Wage-nèki
ala ywa lunga puniku
satogalak angadhangi
Buda Kliwon karahayon

Amamarangana padha sukanipun
akèh pialanirèki
Rêspati Manis rahayu
sabarangkarya ananging
lulungan wêkasan awon

Sukra Paing ala ywa lungan sirèku
tukaran ana ing margi
Tumpak Êponne rahayu
mamarangana utami
padha suka trusing batos

Maktal sèrèn tinampèn ing Wuye wuku
Dite Wage amarêngi
karya padha sukèng kalbu
mitoni lare prayogi
Soma Kliwon langkung awon

Ywa lulungan nèng paran wirang tinêmu
Anggara Manis abêcik
barang karya anênandur
pala-pêndhêm aglis bukti
Buda Paing karahayon

Anggaweya sèsèr jala srêpan antuk
Rêspatine Êpon bêcik
lungan na rêjêkinipun
Sukra Wage ayu yêkti
ngadoni upas pitados

Tumpak Kliwon rahayu karyaa iku
ragi kaduluran manis
Wuye sinèrèn kêtampan
mring Manail Dite Manis
uwas pangantèn pan awon

Nanging anjaringa pêksi aglis antuk
Soma Painge basuki
alulunganna pakantuk
suka kang sira parani
nandur kêmbang pulu dados

Anggara Pon alulungan tan pakantuk
Buda Wagene basuki
suka sugih ngupayèki
sandhang nandur cikal bêcik
Rêspati Kaliwon awon

Ywa lulungan Sukra Manisse rahayu
ana rêjêki anganti
nèng marga tan tara dangu
Tumpak Paing ayu kardi
ing sabarang rêna yêktos

Anandura bêcik miwah gêlis subur
Manail sèrèn tinampi
Prangbakat Dite Pon iku
ala lungan nêmu gêring
Soma Wage ayu rawoh

Ing rêjêki rare lair sugih èstu
Anggara Kasih tan bêcik
aja lungan kandhêg dlanggung
kêna ing gêgêring nanging
ana bêcike ngundhuh woh

Buda Manis rahayu ngunggahna pantun
marang lumbung ambêrkati
Rêspati Paing alèstu
ywa lulungan pangadhanging
satru dèn prayitnèng kewoh

Sukra Êpon ala lunga rogèng purug
Tumpake Wage basuki
ana bêgja agêng rawuh
lunga têmu kang kinapti
Prangbakat wus sèrèn gupoh

Tinampèn ing Bala Dite Kliwon ayu
rahmat agêng andhatêngi
ngulatti wong glis kêtêmu
Soma Nis rahayu ugi
lungana bêgja glis rawoh

Gara Paing karya wisaya pakantuk
Buda Pon lunga prayogi
ana bêgja ngadhang dlanggung
Rêspati Wage akardi
sumur bêcik tan rêkaos

Amamarangana padha sukanipun
lawan barangkarya bêcik
Sukra Kliwon ala tuhu
aywa lungan pangadhanging
satru dèn angatos-atos

Tumpak Lêgi lungan nèng paran rahayu
Bala sèrèn Wugu tampi
Dite Paing ala èstu
ywa lungan nèng paran agring
myang katêkan pitnah kaot

Soma Êpon rahayu lulungan sarju
ana bêgja ngadhang margi
miwah glis praptaning purug
Anggara Wage prayogi
lêkas ngurit wiji manggon

Gêlis mangan uwohe ingkang tinandur
Buda Kliwon ala yêkti
pangadhangane kang satru
kêna tan bisa malêssi
Rêspati Manis pitados

Bêcik padha ananandur pasthi tulus
Sukra Paing rahayu-di
mamarangana sarêju
karya sumur kêbak warih
lungan bêcik sukèng ngênggon

Tumpak Êpon rahayu mumundhut guntur
omah lungan kabèh bêcik
Wugu sèrèn wus sinambut
Wayang Dite Wage ari
bêcik barangkaryaning wong

Nanging êsok doracara datan tuhu
Soma Kliwon ala ywa nis
satêmah agring nèng purug
ana kala ngadhang margi
Gara Manis karahayon

Lulunganna ana bukti ngadhang dlanggung
kalawan kapanggih Êsri
nanging taliwangke nuju
Buda Paing barangkardi
bêcik nanging lungan awon

Rêspati Pon rahayu barang karyèku
lulunganna ana bukti
ngadhang marga datan dangu
Sukra Wage ala yêkti
lungan kalaran ing pondhok

Tumpak Kliwon ala sabarang karyèku
nanging masang tunggal bêcik
Wayang sèrèn mring Kulawu
ri Dite Manis basuki
bêcik tuku iwèn babon

Anambani lara dadi warassipun
Soma Paing aprayogi
ngusadani saliripun
sasakit muliya jati
lawan istijab sayêktos

Anggara Pon aja lulungan saèstu
katêkan ingkang sasakit
Buda Wage ala lamun
lungan satru angadhangi
nging mèt mitra sae yêktos

Suka sugih Rêspati Kliwon alèstu
ponang satru angadhangi
kêna tanpa malês ambruk
Sukra Nis rahayu luwih
bêcik ananandur dados

Tumpak Paing bêcik barang pakaryèku
lulungan salamêt ugi
Kulawu sèrèn mring Dhukut
Dite Pon rahayu bêcik
tutukuwa sapi kêbo

Soma Wage rahayu rijêki suguh
karya lair darbe bukti
Anggara Kasih tan ayu
ywa lunga-lunga sing panti
Buda Manis karahayon

Mumundhuta padha suka wah pikantuk
aguntur omah basuki
Rêspati Paing rahayu
ing sabarangkarya bêcik
amamarangana dados

Sukra Êpon rahayu wong tani iku
padha witta ngurit bêcik
akèh bangêt parinipun
Tumpak Wage ala kardi
aywa lunga-lunga awon

Dhukut sèrèn tinampan ing Watugunung
Dite Kaliwon mungkassi
aywa tuku suku catur
kêbênêran lawan bêcik
Soma Nis rahayu yêktos

Alêkassa ngurit pantun yêkti tulus
Gara Paing ala yêkti
ywa lunga gring anèng purug
Buda Êpon ala ugi
ywa lungan kasangsayèng don

Krana-bumi pipitu aran puniku
Rêspati Wage basuki
lulungan slamêt ing purug
lare lair aprayogi
sandhang panganne dumrunoh

Sukra Kliwon ala ywa lungan sirèku
anèng paran antuk agring
lare lair tan pakantuk
gêringan sungkanan yêkti
Tampak Manis karahayon

Ing sabarangkarya bêcik ananandur
pala kabrungkah mêtoni
lah iku pathokaningsun
anak putu ingkang apti
pucung tatanya maring ngong

Jayèngrêsmi dahat pangunguning kalbu
atul ing petangan
tan ana ingkang katalip
sang awiku wus tan mawi pêpèngêtan

Papannipun dumunung sajroning kalbu
tulise èngêtan
ginusthi raina wêngi
winimbuhan pinuja pininta ing Hyang

Mila tamtu ing sabda tan amarucut
wasana ris turnya
hèh risang tuhu utami
ing tyas ulun sakalangkung sukarêna

Myarsa tutur ari wuku dhaupipun
sanggyaning pakaryan
awon pênêt kacêtha ring
tan barojol sudibyaning jalma tama

Sang awiku langkung sukarênèng kalbu
aris angandika
pedahe mahas ngasêpi
waspadèng tyas mêlêng barang kang sinêdya

Ana maning dadi paraboting mau
lah kawikanana
lakuning naga myang jati
-ngarang rijal manggon nèng keblat sakawan

Sabên têlung sasi ngalih ênggonipun
puputing sawarsa
bali manggon kala wiwit
tinumbukkên lan sasi agama Islam

Awit sasi Sura Sapar têkan Mulut
jatingarang wetan
sirah naga manggonnèki
êlor-wetan pêthite ana ing têngah

Wêtêng anèng êlor-kulon gya dumunung
gigir kidul-wetan
mangetan dènnya ngalirik
rijal êlor jangkêp tri-sasi tinampan

Ing Rabingulakir Madilawal myang Ju
-madilakir wulan
jatingarang manggèn aglis
kidul bênêr sirah naga kidul-wetan

Pêthit têngah wêtêng lor-wetan puniku
gigir dul-kulonnya
ngalirik mangulon nênggih
rijal wetan lêrês sèrèn wus tinampan

Rêjêb Ruwah kalawan Pasa sitèngsu
jatingarang manggyan
ing kulon sirah naga-di
ana kidul-kulon pêthit manggon têngah

Wêtêng kidul-wetan gigir manggonipun
lor-kulon punika
ngalirik mangulon nênggih
rijal anèng kidul lêrês sèrèn marang

Sawal Êdul-kangidah Bêsar sitangsu
jatingarang manggyan
ing lor de sirah naganing
êlor-kulon pêthit têngah manggonnira

Wêtêngipun anèng kidul-kulon nênggih
gigir êlor-wetan
angalirik wetan ugi
rijal ana ing kulon pungkasannira

Ngalih panti nyingkirana manggonnipun
naga jatingarang
mung iku tan ana maning
kawruhingsun nanging rèhning wus alama

Kaya-kaya wus sayah gyanngong tumuwuh
bab ing kasampurnan
sumendhe karsaning Widdhi
durung lawas ana wisiking Jawata

Ujaripun Singgunkara sira besuk
katêkan ngulama
cacaloning oliya-di
iku ingkang pituduh sampurnèng pêjah

Sira manjing agamane Kangjêng Rasul
Islam tur ginanjar
kamulyan tan owah gingsir
tikêl sèwu kamulyan nikmating dunya

Hèh ta bagus muga asiya maring sun
asunga pitêdah
mungguh sampurnaning pati
anut marang agama ingkang minulya

Dyan tumanduk radyan nyêpêng astanipun
rêsi Singgunkara
winêjang Sahadat kalih
purna jati ingikêt têlênging driya

Mahawiku alon pangandikanipun
Jayèngrêsmi sira
asung sampurnaning lalis
apranyata cacaloning aoliya

Ingsun tutur kulup marang ing sirèku
ing têmbe katêkan
kang dadya sêdyanirèki
adoh neya katêmu lan kadangira

Pancaddane saka ing Karang argagung
kang dhêdhepok Karang
Sèh Ibrahim Ibnu Bakrim
ya Ki Agêng Karang satuhu utama

Sarwa putus patakon tan ana wangsul
lah pruhitanana
gugunên satuturnèki
wusing tampa samoaning wulangira

Sira banjur maranga karajan agung
aran Wanamarta
pradikan kalangkung alim
darbe suta wanodya yu tanpa sama

Lamun sira dhinaupkên lan sang ayu
poma lakonana
sawuse sira akrami
pan ing kono wus cêdhak lan sêdyanira

Nêngna atus pangandikanya sang wiku
musna tan katingal
sampurna saraganèki
yata wau rahadyan kantun anggana

Gandrung-gandrung lam-lammên wiraosipun
rahadyan ngandika
Gathak Gathuk uwus lami
anèng Cêrme payo padha nuli linggar

Wus tumurun marang marga lampahipun
kusuma-di panjrah
pratishèng hawaning wukir
pinarwasa maruta gandanya ngambar

Angênani ing tyasnya sang anahên kung
sangking Cêrme arga
ngalèr-ngilèn turut wukir
wus angancik sukune ardi Tampomas

Talatahing Priyangan Pasundhan Bandhung
manjat ing Tampomas
anon masjid tunggul asri
kinubêng ing balumbang tinunggul sela

Kitri taun ngubêngi capurinipun
ron ijêm ngrêmbaka
lagya tumaruna sami
wênèh sêkar karuk pêntil nyadham tuwa

Kang dhêdhepok Sèh Trênggana wus linuhung
têngah tuwuh lagya
barêgas sêngsêm ing ngèlmi
garwanira Ni Kèn Sitarêsmi raras

Warna luhung pasaja sasolahipun
yèn siyaga endah
bombrong bae amrakati
darbe putra wanodya sampun diwasa

Sinung aran rara Ruhkanti linuhung
luwês pamicara
sèdhêt dêdêge raspati
ayu tama kang anon yuda kanaka

Sangking endahing kang warna
sariranya jênar abêngle kêris
mula karannya sang ayu
mupakat Rara Êmas
pra sudagar miwah pangagênging dhusun
kathah kang ngayunkên marang
Rara Êmas dining wukir

Nanging sang dyah datan arsa
lagya sêngsêm birahi srengat Nabi
datan sah dènnira darus
Kur'an amaos kitab
sru ngibadah tan towong bêkti Hyang Agung
sisirih sunat puwasa
bèlsiwat myang Sênèn Kêmis

Sèh Trênggana myang Rubiyah
Rara Êmas sabakdaning Ngasêr-i
anèng plataran ngungundhuh
kalampok maja-ganda
kêpêl manggis jêruk kêprok langsêp dhuku
kagyat santrinya tur wikan
kidul-wetan suku wukir

Wontên dhatêngan têtiga
kang satunggal warnanya langkung pêkik
wênês cahyanya umancur
antêng sêmu dyatmika
ingkang kalih rare kintên rencangipun
Sèh Trênggana duk miyarsa
ature santrinirèki

Ngandika lon marang garwa
Sitarêsmi cacawissa kang bêcik
sunggata saananipun
lan wisma gêlarana
papatutên ingkang sawatara mungguh
manawa kang nêmbe prapta
ing mêngko kaparêng mampir

Rara sira ngladènana
garwa putra sandika aturnèki
mundur mring wisma agupuh
ngrêrakit pasunggata
tan antara dangu sadaya wus ramut
Sèh Trênggana wus tumêdhak
marang ing sukuning wukir

Kapang-kapang uluksalam
radyan kagyat tanggap dènnya mangsuli
mualaikum salamu
tundhuk ajawat tangan
Sèh Trênggana alon pangandikanipun
saking rêsêping tyasingwang
jêbèng sira aja krami

Marang jênênge pun bapa
mrih rumakêt datan na walangati
padha bêcik sarawuhmu
paran ta kang sinambat
lan ing ngêndi pinangkanira wong bagus
mring êndi kang sira sêdya
pun bapa têmbe udani

Rahadyan osiking driya
rada wantêr wong iki kaduk manis
pasaja luwês ing têmbung
wasana angandika
pandangunta rama ing kakasih ulun
Jayèngrêsmi sangka praja
Sokaraja ardi Giri

Grêsik tlatah Surapringga
atmajane Suhunan Prapèn Giri
lagya nglampahi ragèngsun
karsane Kang Misesa
sru kasrakattan ana sinêdyèng kayun
sênêng sumêngkèng ngaldaka
marang gyan kang sêpi-sêpi

Sèh Trênggana nulya nabda
iya kulup ajwa dêdawa pikir
balik dhangana ing tyasmu
kampir ing wisma amba
kêtêmua bibèkmu lawan adhimu
anakku wadon sajuga
rara Ruhkanti wawangi

Dangu radyan tan ngandika
Sèh Trênggana mèsêm ngandika aris
aja wagugên ing kalbu
rèh ulun asung wikan
anak wadon tyasmu yèn andakwa ingsun
karsamu mampir jalaran
katarik saka pawèstri

Iku jêbèng nora watak
radyan matur dahat lêngganèng kapti
wus kerit ing lampahipun
Gathak Gathuk nèng wuntat
gèdhèg-gèdhèg myarsa sabdanya sang wiku
iki si wong aprasaja
tatas têtêg apratitis

Babasan jaring pawana
lampahira uwus tumamèng panti
lênggah glaran batu alus
ki dalêm angandika
kang sakeca kulup gonnira alungguh
anggêpèn wisma priyangga
dhêku Radèn Jayèngrêsmi

Garwa putra tinimbalan
praptèng ngarsa sang rêsi ngandika ris
Sitarêsmi wruhanamu
iku atmaja Sunan
Giri Prapèn Jayèngrêsmi kasihipun
mêngko ingsun ambil suta
dadi kadange Ruhkanti

Mara asunga pambagya
Sitarêsmi pangandikanya manis
padha bêcik sira kulup
prapta ing ngarsaningwang
radyan matur jêng bibi pangèstunipun
rara Ruhkanti sung bagya
kakang katuran basuki

Iya rara sun tarima
pambagemu marang ing jênêng mami
Sèh Trênggana ngandika rum
Rubiyah sunggatanta
pangêsêsan tapsirih pateyanipun
ywa kari kang nyênyamikan
iki sêlak wêktu Mahrib

Sunggata luamdyèng ngarsa
apikantuk dènnira angrêsêpi
wus manjing ing Mahrib wêktu
Sèh Trênggana ngandika
payo kulup mring masjid sêdhênge waktu
linggar sangking padalêman
samya ngambil toyastuti

Tan winarna dènnya wêkdal
bakda Ngisa wangsul mring dalêm malih
wus rinakit dhahar sêkul
sangkêp jangan myang ulam
Nikèn Sitarêsmi aris matur kakung
gyan ulun sudhiya dhahar
punika sampun cumawis

Nulya dhahar langkung rahab
Kèn Ruhkanti ingkang anglêladossi
wus dumugi gènnya kêmbul
linorodakên sigra
maring Gathak Gathuk samya angathêkul
dhasar wus lami tan nadhah
dhaharan lumadyèng ngarsi

Sangkêp sanggyaning woh-wohan
rêsêping tyas risang ingakên siwi
Sèh Trênggana ngandika rum
kulup paran ing karsa
apa aso utawa isih sarêju
lalênggahan anèng wisma
rahadyan umatur aris

Kajawi karsanya rama
maksih eca pinarak anèng panti
sambèn ginêm kang pakantuk
ulun aminta barkah
dimèn ing tyas aywa manggung wayang-wuyung
Sèh Trênggana sru karênan
pangandikanira aris

Apa ing patanyanira
mêngko ingsun jawab ingkang patitis
ngangge wawangsalan mungguh
dimènne aywa kêmba
payo kulup aywa wawang marang ingsun
rama paran urip para
jawabên ingkang patitis

Lae-lae gudhe pandhak
dhuh-dhuh anggèr nagrinya ing Kuranji
uripira iku kulup
tan mawi paran-paran
puspa ranu wit namaning bujangga gung
uripira kadya sêkar
tunjung tan salaga kaki

Ngêndi goning Pangeranta
brêkukut gung pêtis cinandu lêtih
kang angucap mring sirèku
sapa dadèkkên para
paksi kardha putra nata Ngayodyèku
sêdya bakal dadya lawan
dhèwèkira wong ngasigit

Sapa kang molahkên para
minangkara sring apus gita sami
lae-lae osikingsun
wisesa tanpa krana
lah ing êndi pinangkanira puniku
ingsun saka Sawosêmpal
wismane Hyang Bagaspati

Saking nora mulaningwang
dadi ana tumitah donya iki
lamun rama praptèng lampus
mring ngêndi parannira
tapas arèn tala pindha buntalèku
ulih marang awaluya
kaya duk noranirèki

Jroning pati manggih apa
kunir pita putra ing Janggala sri
jroning pati iku kulup
tan nêmu paran-paran
kaya paran rama sadatira iku
guladrawa prabu-yêksa
purubaya sadat mami

Tuli bisu lawan wuta
datan pêgat dènnira acariwis
ngêndi gonne Hyang Suksmèku
tirta-prana pratala
kênèng swara ananing Hyang tanpa nglindhung
ana ing sajroning cipta
kèh katungkul tatakrami

Hèh ta kulup prana-dina
angun-angun anata praja adi
wus lali jiwa kasaput
ing gunggunging asmara
asmarane tansah gawe wigênèku
babo kulup parangmuka
sela ginênia rèki

Lae-lae pujinira
akalurung tambuh parannya yêkti
poma-poma ywa katungkul
sêmbahira kang nyata
carma-leka kajungan martalayèstu
gurayang tambuh dènsêmbah
kulup iku tan patitis

Ngêndi ênggon kang tan mêdal
margaina mara jawabên aglis
Wisangkara putraningsun
gêbang paniwêr wana
kang durung wruh akèh ujar kang karungu
lamun iku kababara
benjang rama ulun ngabdi

Kulup guguywaning rasa
poma kaki aywa asalah tampi
pranalapa wanita yu
sêdhêp angganda prana
lamun babar wacana tanpa karyèku
babo-babo jambu-alas
jêmpana mung dyah ingèsthi

Kapok mitra wong tan lana
puspalulut gunung malang Wêlèri
pêgat sihe nora tuhu
kulup wacananira
rama apa kurang ing prabèyaningsun
sêtyanana lamun cidra
wacana kang wus kawijil

Kadya paran uningakna
pudhak-cêngkal palastraning narpati
Sang Arjuna Sasrabahu
kalamun kababara
mara dhewe kang kawudan iku kulup
wau sawusing ngandika
Sèh Trênggana angêmasi

Radyan angrungkêpi gêpah
saha matur waspanira drês mijil
rama sira dene banjur
wafat tanpa karana
Sèh Trênggana musna tilar swara arum
tan mati namung kewala
ngalih panggonan sakawit

Wau ta kang kari brangti
rahadyan myang garwa-putra
nahên gung-gunging prihatos
pinupus wus karsaning Hyang
papasthèn tan kêna-wah
wasana narimèng kalbu
sukur ing Allahu Akbar

Rara Ruhkanti prihatin
saya birai myang Suksma
mindhak kêncêng ngibadahe
cacêgah myang pasa sunat
lumintu sabên wulan
mila sang dyah sakalangkung
mancur mèntèr ujwalanya

Nikèn Sitarêsmi tuwin
radyan langkung wlas ing driya
muhung miminta Hyang Manon
cêpaking kang jatukrama
antuk jodho utama
mangkana ri sang binagus
lami nèng Tampomas arga

Anuju sajuga ari
Nikèn Sitarêsmi lênggah
anèng èmpèr ingkang kilèn
putra kalih anèng ngarsa
rara Ruhkanti turnya
kakang paran dunungipun
ingkang kasapta martabat

Yogya kawruhana yayi
wong birai marang Suksma
ing martabat iku rêke
martabat sapta sadaya
puniku gènnya mundhak
tingalê wong arib têrus
paningalle maring Suksma

Akadiyat ingkang dhingin
kapindho martabat wahdat
wakidiyat ping têlune
kaping pate ngalam arwah
ngalam misal ping lima
ngalam ajêsan nêmipun
insan-kamil kaping sapta

Martabate insan-kamil
milane wontên ing wuntat
ênggone pakumpulane
martabat nênêm kang kocap
batinne iku iya
têtêlu kocap karuhun
laire ingkang sêkawan

Mangka akadiyat dhingin
ingaranan wujud mutlak
têgêse mutlak ta mangke
ora nyata sipatira
miwah ing asmanira
karanne mangkono iku
durung ana kanyataan

Ingaranan kun-ijati
têgêse kun ing punika
luhuring aluhur dhewe
dadi bingung ponang akal
tan ana ngawruhana
ing kun ine Hyang Ngaluhur
kandhêk sakathahing akal

Kang martabat wahdat singgih
ingaranan takyun ngawal
krana Hyang Agung karsane
nyatakakên awakira
kalawan ngèlmunira
mangka nyata ananipun
lan satêngah sipatira

Ingaranan suku Dat-ti
khakekat Mukamadiyah
têgêse suku Dat rêke
iku kalakuaning Dat
ênggone pakumpulan
ing ngèlmu ênggonne kumpul
lan sakèhing sipate Dat

Mangka wahkidiyat nênggih
takyun-sani namanira
karana iya Hyang Manon
nyatakakên dhèwèkira
sarta makluk sadaya
miwah lawan sipat ngèlmu
pan sampun apisah-pisah

Ingaranan akyat sabit
iku khakekat manungsa
têgêse akyan ta rêke
wus nyata kaananira
bumi langit kasapta
miwah kewan sampun wujud
anèng ngèlmune Pangeran

Têgêse manungsa iki
lali ing anane wadhak
sampun karêngkuh anane
ing wakitdira Hyang Suksma
dadya tan wruh ing rena
anging rêke ingkang wêruh
kaananira Hyang Suksma

Ingaran insan kakiki
karana ora apisah
kalawan Dating Hyang Manon
pan ananirèku Suksma
tan mêtu saking hiya
têtêp ana jroning ngèlmu
ing salawase punika

Mangka nyata ananèki
lawan sipatira pisan
insan kakiki namane
kalawan kang luwih nyata
karana insan ika
kanyataane Hyang Agung
kanyataan jatineka

Mangka alam arwah nênggih
kanyataane Hyang Suksma
karana iku Hyang Manon
anglairakên kang ana
ing dalêm ngèlmunira
gènning nyatakakên iku
ing ananing ngalam arwah

Mangka nyata ananèki
kalawan sakèhing sipat
miwah sakèhing asmane
kalawan kang luwih nyata
karana ngalam arwah
kang dadi gagêntinipun
Hyang Agung kang Maha Mulya

Ingaran Arwah sayêkti
nur wilayah arannira
karane nama mangkono
lair saking aibira
sanepa lare mêdal
sangking wêtênge kang ibu
lair warnane sadaya

Mangka ngalam misal ugi
karane ing ngalam misal
dene dadi upamane
kang têtêp ing ngèlmunira
lan nyata ananira
atanapi sipatipun
têtela ngalam ajêsan

Kang ngalam ajêsan nênggih
iya kanyataaning Hyang
karana iku Hyang Manon
nyatakakên ananira
têtela ngalam ajêsan
andadèkakên Hyang Agung
ing anane ngalam ajêsan

Mangkana ananing Widdhi
kalawan kang luwih nyata
têtela jisim anane
iku paesanning Suksma
paesan lair ika
yèku ananing Hyang Agung
paesan nyataning nyata

Mangka insan-kamil nênggih
ênggonne martabat sapta
nênggih kang aluhur rêke
titiga kang batin ika
la-takyun arannira
suku Dat ping kalihipun
ping tiga akyan sabitah

Martabat titiga lair
arwah misal lawan ajsan
têgêse ajsan mangkene
kandêl tipising kaanan
kang narima panduman
johar awal sipatipun
miwah apngal lawan mukdas

Ingaranan insal-kamil
milane aran mangkana
tan apisah kaanane
kalawan kaananing Hyang
nyata ananing purba
lan sipate Mahaluhur
nyata ing insan punika

Ingaran insan-basari
karane aran mangkana
bangsa jisim iku dene
kang kandêl lan tipisira
owah-owah ananya
karana anane iku
sangking Anasir sangkannya

Dene anasir anênggih
angin api lawan toya
lêbu punika papate
mulane bineda-beda
wawatêking manungsa
tan ana ingkang akumpul
sakawan datan anunggal

Watake anasir bumi
asor ing wawatêkira
banyu asrêp ing watake
kalawan asor punika
anasir angin ika
asrêp-angêt watêkipun
gêni watêke apanas

Kumpul kabèh watêknèki
ing manungsa kabèh ika
darapon angraosake
ing asrêp kalawan panas
nikmat lawan malarat
kang asor kalawan unggul
wawatêkaning manungsa

Pan wajibing para mukmin
angilowa kang wus kocap
karana iya bênêre
pangilon mukmin sadaya
kang nyata ing Hyang Suksma
ingaranan insan iku
kalawan kang luwih nyata

Ngandika Nabi sinêlir
sing sapa rêke tumingal
ing sawiji-wiji mangke
yèn tan ningali Hyang Suksma
batalling tingalira
siya-siya ing pandulu
tan angsal dènnya tumingal

Ing tingale wong kang arip
lêpas wong arip tingalnya
lir ningali wayang rêke
katon ki dhalang kang ana
dhalange pan wus ilang
pangucape dhalang iku
nyata ki dhalang kang ngucap

Anaa paesan nênggih
wujud kak punika nyata
kalawan suku Dat mangke
lan akyan-sabitah iya
ananing ngalam arwah
lan alam ajsan puniku
sarta Dat sipate pisan

Dèn bisa sira nampani
ing sakèhe crêmin ika
pan marga sampurna rêke
sakathahing auliya
sami kinèn nêtêppa
andikanira Hyang Agung
sami ngilowa paesan

Dene ta martabat sangking
ngalam jabarud punika
karana bingung wong akèh
ing sakèhe khak puniku
anyatakakên iya
ing kagungan Mahaluhur
dadia warna martabat

Mangkana rara Ruhkanti
dumêling dènnya miyarsa
ing raka pangandikane
lungguhe martabat sapta
suruping diwangkara
bibaran arêbut parlu
waktu Mahrib kadya saban

Sigêg gantya kang winarni
jêng sultan Carbon taruna
sampun amiyarsa wartos
sedanya sang panêmbahan
dhepok ardi Tampomas
tilar putra èstri luhung
ayu praktati utama

Papatihira tinuding
mring Tampomas mondhongana
ing garwa lawan putrane
cêkaking cariyos budhal
wus prapta ingTampomas
panggya lan sang adiningrum
Sitarêsmi sung pambagya

Caraka binojakrami
nulya mêdharkên ing gita
sultan Carêbon karsane
Nikèn Sitarêsmi lingnya
paran rara karsanta
ywa nganti kaparan tutuh
di prasaja mring si biyang

Nikèn Ruhkanti lingnya ris
pêjah gêsangku sumangga
dhèrèk sakarsamu bae
miwah dhawuhe si kakang
sakarsa tan lênggana
pituduhe kadang sêpuh
sayêkti kanthi utama

Myarsa ature kang sunu
wau Nikèn Sitarêsmi
waspa kumêmbêng karantan
èngêt raka kang wus swargi
wasana manis ngandika
mring putra Dyan Jayèngrêsmi

Babo paran putraningsun
kang dadya rêmbugirèki
ing karsane kangjêng sultan
ingsun lan arinirèki
sira ywa wagugên ing tyas
satuturmu dak lakoni

Radyan manêmbah umatur
dhuh bibi pupundhèn mami
kajawi karsa paduka
prayogi dipun lampahi
awit karsanipun sultan
tuhu nugrahaning Widdhi

Yèn pinarêng bêgjanipun
bokmanawi ambaboni
wong agung Carêbon praja
Nikèn Sita duk miyarsi
kamantyan rênaning driya
atur wangsulan mring patih

Dhèrèk ing sakarsanipun
sampun pradandosan sami
sawusira asamêkta
rahadyan umatur malih
bibi nyuwun pangaksama
ulun tan sagêd umiring

Ayun dumugèkkên kayun
amung atur ing pamuji
raharjaning kang sarira
ing dunya tumêkèng akir
Allah maringana iman
tinêbihna ing bilai

Nikèn Sita ngandika rum
mênggah-mênggah waspa mijil
kaki ing pandonganingwang
sinêmbadana Hyang Widdhi
radyan ngandika mring sang dyah
babo nini kadang mami

Ingsun nyangoni rahayu
winantu sakèhing puji
raina wêngi tan pêgat
kadyangganing toya mili
kasêmbadana sakarsa
lulus ing utama adi

Yèn sira winêngku kakung
ywa tilar lanjaran nguni
tatuladan kuna-kuna
Kadising Rasulolahi
kang amrih utamaning dyah
antuka sawarga adi

Kang wêkêl salaminipun
langgêng boya owah gingsir
budinên dipun sampurna
anyingkirana saliring
kang wus ingaranan cacat
tanduk tindaking pawèstri

Tan kurang tuladan luhung
anggon-anggoning pawèstri
jangji têmên linampahan
ingkang wus kasêbut tulis
anggung kang padha iyasa
yèn nganti tumêkèng nisthip

Nanging kudu wruh panuju
watêk kabênêran nini
ywa nganggo bênêr kewala
iku angèling dumadi
êmpan papan duga-duga
tangi turu aywa lali

Sang Dyah mangênjali matur
kakang dhawuhmu tak pundhi
datan luwih pangèstunta
muga bisaa nglakoni
sadaya kang wus kawêdhar
tumancêpa sanubari

Lamun kakang èstu nglangut
aku dhèrèkke basuki
iya yayi dak tarima
rahadyan ngandika maring
carakanira jêng sultan
nêdha sang anindyamantri

Cumanthaka canthèl atur
sêmbah sungkêm saha malih
titip rena miwah kadang
aywa kirang pangaksami
caraka dhêku lingira
inggih anak ywa kuwatir

Samya sasalaman gupuh
rara Ruhkanti ngabêkti
gya bidhal sowang-sowangan
mangkya ing Tampomas wukir
ical sênêning prawata
lir êmbanan tanpa manik

Kacarita sang rêtnayu
praptaning Crêbon nagari
tan pantara laminira
pinundhut garwa padêmi
ing sultan Carêbon praja
ibu widada mong siwi

Wibawa wirya kalangkung
gantya wau kang winarni
Jayèngrêsmi Gathuk Gathak
udhunira sangking wukir
tansah mahawan ing arga
ing siyang dalu lumaris

Kèndêl kalanira wêktu
mangidul minggah ing wukir
Atunggul araning arga
nèng ngriku datan alami
ngalèr ngilèn ngambah arga
ing Tangkubanprau ardi

Mung tri ari gya tumurun
maring ing Buranggrang wukir
atanapi wukir Wayang
sapta ri gya mentar maring
ngalèr ngilèn anjog arga
Sanggabuwana ing nagri

Kêrawang kang sisih kidul
nèng kono amung tri ari
tumurun mangidul tlatah
Priyangan Pasundhan nagri
tansah mahawan ing arga
sru karênan umiyat ing

Asrining kang gunung-gunung
talatah ing Bandhung nagri
jurang sirung karungrungan
arga punthuk tinon wilis
mawèh rêsêping lumampah
sêngsêm sang kulinèng wukir

Ngênirkên sangsayèng laku
ayêm kang andon lumaris
wus manjat sukuning arga
Gêdhe ing Mandhalawangi
dêdêr karsanya mring puncak
ing arga Mandhalawangi

Tan ana durgama ketung
lampahnya radyan lêstari
Gathak Gathuk tansèng wuntat
prapta ing lambunging wukir
anon dhukuh sri kawuryan
rahadyan umanjat malih

Praptèng pagagan sang luhung
pinanggih janma dhêdhangir
miwah amamatun gaga
rahadyan ngandika aris
kaki ulun atatanya
ingriki ran dhukuh pundi

Myang sintên pangagêngipun
ki dhangir tumênga angling
bagus ngriki raning dhêkah
anut namaning kang ardi
Mandhalawangi punika
dene kang dhêdhepok wukir

Ajar Suganda jujuluk
paduka kalamun apti
kapanggih lawan ki Ajar
kula tur uning rumiyin
rahadyan manis ngandika
wawi matura ki dhangir

Kèndêl dènnira mamatun
manggul pacul nyangking kudhi
nginthir mantuk mring patapan
lawan ki Ajar wus panggih
matur yèn wontên dhatêngan
janma tri sajuga sigit

Ki Ajar ngandikanipun
mara aturana aglis
papaculmu ulihêna
kang kinèn umentar aglis
nyangking kudhinya tarantang
praptèng pagagan wus panggih

Matur sumangga sang Bagus
kinèn laju kula irit
wus kèrit lampahnya radyan
Gathak Gathuk anèng wuri
Ki Ajar Suganda mapak
sungsung guyu asasanti

Nyawurakên arum-arum
ngigêl lir mêrak kêsimpir
wus tundhuk asta cinandhak
rahadyan tandya kinanthi
Gathak Gathuk suka mulat
dupi wus prapta ing panti

Linênggahakên ing salu
Ki Ajar wacana aris
teja-teja sulaksana
tejaning anyar kaèksi
ing ngêndi kanang pinangka
lan sapa sinambating sih

Rahadyan manis umatur
kula nama Jayèngrêsmi
sangking ing Giri Parapyan
ngupadosi kadang anis
jalêr Jayèngsari nama
kang èstri ran Rancangkapti

Ki Ajar dangu tan muwus
gèdhèg-gèdhèg ngandika ris
sira kulup dinarima
saka ing pangira mami
lawas enggale kapanggya
tur wus padha sinung luwih

Mungguh kang dadya sêdyamu
sira kulup marang ngêndi
rahadyan matur manêmbah
sêdyaulun dhatêng Kawis
ananging dèrèng uninga
nglantur gambuh ing pawarti

Ing Karang iku kulup
tlatah Bantên pungkas kulonipun
tanah Jawa wus tan ana nagri malih
ing kono ana wong luhung
sudibya ngèlmu kinaot

Alim oliya tuhu
amumpuni ing sakèhing ngèlmu
tan kuciwa apa sakarsaning janmi
darbe putra juga jalu
ibune tumêkèng layon

Wusing akir kang sunu
tansah dènnya mêmatiragèku
alêlana kongsi tumêka saiki
durung ana wartanipun
ulihe mring Karang dhepok

Elingku namanipun
Kyagêng Karang Sèh Ibrahim Ibnu
Abubakar asli saking nagri Aib
wus lawas gonne dumunung
anèng Karang adhêdhepok

Kapasang yoga kulup
karsanira marang Karang gunung
pruhitaa sayêkti langkung utami
nanging kulup aywa banjur
nyatakêna kandhaningngong

Sidike kang linuhung
manêngkunga ana Salak gunung
têmbe sira wus tartamtu dènpondhongi
linuru marang sang luhung
binêkta mring Karang dhepok

Rahadyan lon umatur
bilih parêng karsanta sang wiku
ulun mangkat samangke mring Salak wukir
Ajar Suganda angguguk
iku ambêke wong anom

Tan mikir baya kewuh
sayêktine sira durung wêruh
nanging aywa dadi sumêlangmu kaki
aku kang ngêtêrkên besuk
kampir mring tilas karaton

Ing Pêjajaran kulup
mung angkate kudu ri panuju
ing petungan iladunine kang olih
rahadyan manis umatur
sakarsa ulun rumojong

Paranta etangipun
iladuni ing wawatonipun
Kyai Ajar Suganda ngandika aris
sajroning sêsasi iku
dina sapta winiraos

Upama tanggal nuju
ari Sukra kawite kaetung
Sukra siji raharja watêkirèki
Sukra kaping kalihipun
nuju satruning Hyang Manon

Sukra kang kaping têlu
manggih pati Sukra kaping catur
akèh ingkang samya sarju atitilik
Sukra kaping limanipun
raharja Tumpak ginantos

Tumpak sapisan iku
satruning Hyang Tumpak ping dwinipun
tuna luput Tumpak tri manggih prihatin
Tumpak ping catur rahayu
Tumpak kaping panca manggoh

Wahyu Dite winuwus
Dite ping sapisan tuna luput
Dite kaping dwi raharja Dite ping tri
manggih susah Dite catur
raharja sasolahing wong

Dite ping pancanipun
satruning Hyang gantya ri Somèku
Soma kaping sapisan tuna tan kenging
Soma kaping dwi rahayu
Soma ping tri susah manggoh

Soma kang kaping catur
raharjadi Soma ping limèku
manggih pati gantya Anggara winarni
Anggara ping pisan iku
satruning Allah sayêktos

Anggara dwi rahayu
kang Anggara kaping katrinipun
papêgatan Anggara ping caturnèki
raharja Anggaranipun
ping lima amanggih layon

Gantya ri Budanipun
Buda pisan manggih dosanipun
Buda kaping dwi raharja Buda ping tri
manggih pati Buda catur
raharja tan na wiraos

Buda ping limanipun
satruning Hyang gantya Rêspatèku
Rêspati kang sapisan amanggih tuni
Rêspati ping kalihipun
satruning Allah sayêktos

Rêspati tri rahayu
Rêspati kaping catur manggih ru
Rêspati kaping lima satruning Widdhi
wus kêmput dina pipitu
ri tanggal ètang sawiyos

Lamun haupkên sunu
luwih parlu miliya kang sarju
manggih ayu raharja akèh wong tilik
iku salah siji kulup
èstu datan walangatos

Rahadyan malih matur
wontên tiyang mayu griyanipun
nganthêng-nganthêng ngêntosi mangsa prayogi
kadi paran kang kinayun
têka mangsa kang dènantos

Sang wiku ngandika rum
wêwatêke mangsa kanggo mayu
awit Kasa tumêka Sadha-nirèki
dhewe-dhewe watêkipun
piyarsakna sun cariyos

Mangsa Kasa kang umur
patang puluh siji dina iku
nglamat pênêt warêdèn barang pakarti
salamêt sarta sarêju
mangsa Karo winiraos

Trilikur ari umur
ngalamate tukaran katêmpuh
pakewuh gung mangsa Katiga winarni
patlikur dina kang umur
ngalamat kobongan awon

Kamalingan kablurut
mangsa Kapat slawe dina umur
nglamat luwih bêcik tur dinunung ing Sri
lan rêjêki tur rahayu
wrêdèn anak jalu wadon

Mangsa kalima umur
pitulikur dina nglamatipun
sugih anak tur sinungan slamêt nênggih
mangsa Kanêm ingkang umur
pat puluh tri ari mangko

Ngalamat kadang karuh
akèh wèwèh kang mangsa Kapitu
padha umur patangpuluhtêlu ari
ngalamat kèh pakèryèku
akèh lulungan ingkang wong

Nèng wisma datan kaur
marga akèh prakara kang barung
mangsa wolu umure nêmlikur ari
nglamat tan na èstrinipun
utawa pêgat wis layon

Mangsa Kasanga umur
slawe ari de nglamatipun
prihatinan kalongan sakalir-kalir
mangsa Kasadasa umur
patlikur ari kinaot

Ngalamat luwih ayu
ing sabarang sêdyanira rawuh
tur salamêt saanak rayatirèki
tulus kang sarwa tinandur
mangsa Dhêstha winiraos

Trilikur hari umur
ngalamate sangêt sangaripun
gêringan tur yèn roga tan antuk jampi
malah têkèng ajalipun
mangsa Saddha cinariyos

Umure patang puluh
siji ari de ngalamatipun
susahan tyas pisah lan batihirèki
êndi ta ingkang kinayun
pênêt awon wus kacriyos

Rahadyan aris matur
kang prayogi patut dipun ênut
mring raharja rèhning wênang nandhing milih
lamun nrajang kang tan arju
yèn tiwas kaparan tutoh

Nalika anon ulun
masjid Dêmak saka srambinipun
kajawine rarênggan pinatra asri
wontên sastra ungêlipun
Kori Roro Gawening Wong

Umpak kori lumêbu
ugi wontên sasêratanipun
mungêl Patra Kinarya Rupa Gêlapi
kadi paran kajêngipun
Ki Ajar mijil kang raos

Iku kulup sangkalaning warsi
pangetungku mêngko
kori sanga loro lugu bae
gawe papat njupuk saka karti
wong watêke siji
dadi angka taun

Sèwu samas sangalikur kaki
de umpak kang ngisor
patra siji kinarya papate
rupa papat njupuk warna ugi
dadi papat malih
gêlap siji iku

Pangetungku umpake kang kori
nalikane dados
tahun sèwu patangatus luweh
patang puluh punjule sawiji
kulup ingsun mirit
candrasangkalèku

Radyan dhêku sarwi matur aris
jatosana ingong
ingkang candrasangkala watêke
sang awiku angandika malih
kawruhana kaki
candrasangkalèku

Awit watêk sawiji têkaning
sapuluh wus maton
yèn sapuluh êdas panulise
utawa nul ingkang angarani
ingsun wêdhar kaki
lawan wardinipun

Watak siji rupa rupa yêkti
candra wulan kaot
sasi jangkêp lèk nabi wudêle
sasa lintang dhara wêtêng kaki
bumi lêmah iki
buddha iku luhung

Ronning godhong mèdi iku silit
iku buntut yêktos
dara pêksi dara sayêktine
janma uwong eka tuduh siji
wak badan sadêmi
suta anak tuhu

Siti lêmah wêdhèn de awani
akêndêl kinaot
wungkulan wutuh wulan wardine
wulan têmên niyat iku yêkti
tunggal kabèh lirring
watak ji sadarum

Gantya watak loro kang winarni
netra mripat karo
caksu iku suluhan netrane
nayana pan ulat têgêsnèki
sikara tangan-dwi
buja iku bau

Paksa uwang drasthi iku alis
ama pasu mangko
locana rang-uranging matane
kang carana têgês athi-athi
karna kuping kalih
karni iku sungu

Miwah têgês ambaning kang kuping
anêbah jinatos
talapukaning netra kaliye
kang talingan pangrunguning kuping
mata netra ugi
lèn tangan alugu

Lar atêgês wuluning suwiwi
anêmbah wot sinom
miwah mangabêkti ing têgêse
suku loro sikil karo kaki
gantya watak katri
kang winarnèng têmbung

Bahni gêni pandhe nambutkardi
pawaka nyrêmomong
gêni pucaking arga yêktine
siking upêt myang têkên kang wardi
guna iku gêni
agaran satuhu

Dahana tanpa sangkan kang gêni
trining rana tunon
miwah gêni paprangan wardine
uta lintah ujêl wêlut yêkti
anauti cacing
jatha iku siyung

Miwah gêni winadhahan kaki
weddha gêni pawon
miwah sêrat papakêm têgêse
nalagni gêni panasing ati
utawaka gêni
wong manggang puniku

Kayalenna balubuking gêni
punika jinatos
gêni diyan tiga têlu bae
kang uninga gêni obor kaki
gantya kang winarni
ingkang watak catur

Wedang banyu panas têgêsnèki
sagara ku babo
banyu ingkang ngidêri jagade
karti banyu sumur dene sukci
we padasan yêkti
jaladri liripun

Banyu rawa nadi banyu kali
hèr udaka manggon
sapucuking ancala wardine
nawa banyu adhêm ingkang wêning
samudra winardi
banyu têlêng iku

Jalanidhi we angêdhung kaki
waruna ing mangko
katêlah ing têmbung warni dene
têgês banyu sawangan toyadi
we jêmbangan yêkti
o ana toya truh

Waudadi wêrdine kakalih
we pancuran karo
we dèrèsan krambil lawan arèn
sindu banyu-susu dene warih
iku banyu krambil
de kang padon catur

Tasik sagara miwah awardi
ingkang banyu oyot
catur yuda keblat pat wardine
pat sakawan gantya kang winarni
watak lima kaki
kawruhana iku

Buta wil lanang kang siyung dening
Pandhawèku babo
atmajendra Pandhu tatalêre
gêtih otot ati kêtêg tuwin
pramana tanapi
mangsa kalimèku

Wisaya panggawe dene indri
bayuning kang panon
yaksa wil wadon mawa siyunge
sara landhêp maruta pan angin
ngirit ganda wangi
pawana ngin ribut

Gana wana gung margana angin
nèng dadalan manggon
samirana ngin ngilangkên riwe
warayang pan sanjata sayêkti
panca lima kaki
bayu têgêsipun

Angin kang manjing mêtu sayêkti
wisikan jinatos
wuruking bapa mardi lwiring rèh
gulingan angin mêtu jinêmrik
lima gangsal kaki
watak nêm winuwus

Masa mangsa nênêm sad rasêki
rasa nênêm manggon
winaya ranning mangsa kanême
miwah anggang-anggang iku kaki
gana tawon yêkti
de têgêsing rêtu

Awor miwah yêk-uyêkan kaki
anggas iku sato
bêr-ibêran myang kayu glinggange
oyag obah karêngya kapyarsi
rinêngga tanapi
kaupakarèku

Pangrarasing nêm ya pangrarasing
watak kanêm mangko
tahên iku kayu taun radèn
wrêksa kayu kang tinêgor kaki
prabatang jinarwi
iku kayu rubuh

Malang anèng dadalan gumuling
kilating nêm babo
lilidhahing mangsa kanêm dene
lona pêdhês mla kêcut kang wardi
tikta iku pait
kyasa gurih tuhu

Dura asin sarkarèku manis
watak pitu mangko
ardi gunung urut pasisire
prawata gunung têpung samyardi
turanggèku wajik
giri gunung agung

Rêsi têgês pandhita kang suci
angsa banyak yêktos
kang biksuka sapi cala lwire
sikil gunung imawan imasri
nèng pucuking wukir
sapta ya pipitu

Pandhita putus yêktining wardi
swara wiku kalok
gora agung muni iku lire
pandhita kang amumuruk kaki
swa kuda kabiri
tungganganing gunung

Iku têngah-têngahaning wukir
wiku lire mangko
pandhita ing gunung sayêktine
ya pipitu ya pipitu sami
gantya kang winarni
kang wawatak wolu

Naga ula gêng panagan kaki
gyan ula gêng kaot
salira manyawak basu têkèk
myang atêgês kumarèng nagari
tanapi araning
kang mangsa kawolu

Tanu bunglon murti cêcak singgih
kunjarèku gêdhong
myang atêgês kandhanging gajahe
gajah-gajah nèng wantilanèki
dipangga marêngi
tinitihan ratu

Èsthi gajah kang dènpalanani
samadya jinatos
gajah ana têngahing wanane
manggala gajah binêkta jurit
dwiraddha jinarwi
gajah mêta iku

Kang bujangga ula lanang kaki
brahmanastha manggon
pandhita sing sabrang wolu kèhe
dwipara gajah binêkta maring
pacangkraman kaki
liman têgêsipun

Gajah binêkta midhang sayêkti
dening sang akatong
lan ula ula lanang têgêse
myang atêgês karo ula yêkti
gantya kang winarni
watak sanga iku

Kang rumiyin trustha lènging bêdhil
trusthi lènging dêmon
muka rai gapura lawange
ratu wiwara lèng sakèthènging
dwara lènging panti
nanda lèng kodhok gung

Wilasita lèng kumbang sayêkti
kang guwa jinatos
lèng patapan agolong samunne
lodra aluraning we sayêkti
gatra lènging gangsir
êlèng lènging sêmut

Rong lèng ula song lèng landhak yêkti
trusan lawanging wong
bubutulan yèku angka lire
inggih punika wilangan yêkti
babahan lèng maling
hawa sasangèku

Bolonganing sarirèng sujanmi
mangkya winiraos
watak sapuluh kang pinurwèng rèh
boma sukêt mati sunya sêpi
gagana kang langit
kesisan ing mêndhung

Barakan tan katon ingkang warni
adoh têbih mangko
ing langit iya ing langit bae
ana tan katon tan kêna yêkti
kang windu jinarwi
tumbuking kang taun

Anèng wiyat langit kalimputing
mêndhung angêmu troh
widik-widik katon gya ilange
malêtik satêngahing wiyati
sirnèng gaganèki
sirnèng langit iku

Sagunging das sakathahing kang nir
walang mêsat kang hos
anggusah watak sapuluh lire
iya watak sapuluh sayêkti
sagung atêngêr nir
awatak sapuluh

Lamun karya sangkalaning warsi
unine pinathok
kang rumuhun nèng ekan dununge
nulya dasan sapiturutnèki
nanging kêcapaning
ekan dhawah kantun

Radèn Jayèngrêsmi matur malih
dhuh ri sang kinaot
kadi paran punika kajênge
dene wêlut sami lawan agni
sapiturutnèki
katrangna jrudêmung

Sang wiku mèsêm lingira
mungguh sasurupaningsun
layang Candragêni iku
kang ambabar katrangannya
ing candrasangkala mau
kang mawa kêkawin têmbang
Kusumawicitra linuhung

Etunge laku rowêlas
kacarita duking dangu
anggitannya Maha Wiku
Wêrda Êmpu Wilasaya
pujangga putus ing kawruh
ing nagri Purwacarita
sangking karsanya sang Prabu

Widhayaka kang paparab
Aji Isaka puniku
wus dianggit duk ing ngayun
dumadi candrasangkala
ananging ta jarwanipun
durung mawa karêpira
ingkang dadi sababipun

Ing watêg durung ginêlar
krana kurang wijangipun
mila linaras kang urut
wit siji têkèng sadasa
ingkang nunggal rasanipun
amung ginarba kewala
kang anunggal rahsanipun

Tinêrangakên samoa
miwah tatêmbunganipun
kang padha amawa kayun
apan jinèjèrkên wêtah
dak urut kadi ing ngayun
awit ing watak sajuga
tumêka watak sapuluh

Watak sawiji winarna
rupa têgêsipun wujud
yèku uruping cahyèku
mula dadya watak juga
dene ta cahya puniku
dumadya tandhane gêsang
ingkang tumitah sadarum

Candra wêrdi lèk purnama
tanggal limalas puniku
mula dadi watak iku
sawiji awit duk kuna
gonne Dèwi Sri tumurun
matêdhakkên wiji dadya
ri wijèning manungsèku

Sasi lèk jangkêp wêrdinya
ya etung sêsasi muput
mula dadi watak iku
sawiji dene amulya
anganakakên sitangsu
sapisan manèh lir ngarsa
mangkya nabi wêrdinipun

Wudêl mula dadi watak
sawiji de wudêl mau
ginawe têrsandhanipun
asma sapisan duk jabang
yèn wus pupak pusêr sinung
aran saprayoginira
nulya sasa têgêsipun

Lintang mula dadi watak
siji dene wujudipun
jèn-ijèn sajuru-juru
katon sangking madyapada
padha lintang aranipun
de dhara wêtêng wêrdinya
mula dumadi puniku

Watak sawiji sanyata
de nampani sarinipun
sarahsaning siji iku
mangkya bumi wêrdi lêmah
mulane lêmah puniku
dumadi watak satunggal
anuwuhkên sakèhipun

Wiji tanêm tuwuh ika
mangkya buddha wêrdi purus
utawa luwih puniku
mula dadi watak juga
dene ta luwih puniku
minangka wijèning janma
ingkang ronning wêrdinipun

Cahyaning godhong mulanya
dadi watak siji iku
de têrsandha uripipun
tanêm tuwuh thuthukulan
lamun katon godhongipun
iku tandha wiji gêsang
yèn godhong tan katon lampus

Mèdi jubur wêrdinira
dene kanggo marganipun
susukêr sangking dharèku
de iku buntut têgêsnya
yèku êpoke kang buntut
kang masthi amung sajuga
mangkya dara têgêsipun

Apan iya pêksi dara
mula dumadi puniku
watak siji dene purun
ngayom kulina manungsa
de janma wong wêrdinipun
mula dadya watak juga
pipijèn titah Hyang Agung

Eka sawiji wêrdinya
utawa pinardèn tuduh
de wak suta wêrdinipun
anak lawan awak tunggal
saka wiji dadinipun
de siti lêmah wêdhènnya
mula dumadya puniku

Watak sawiji de bisa
amanjila wujudipun
gya awani wêrdinipun
ya wani utama surya
mula watak sawijiku
sorot amijangkên marang
ing wujud sajuru-juru

Yèn wungkulan têgêsira
wuwutuhan mulanipun
dadi watak sawijiku
de isih wutuh wujudnya
nyata têmên tunggallipun
wêrdi iku kabèh tamat
watak kakalih winuwus

Netra wêrdining paningal
mulane dumadi iku
watak kwajibanipun
mêrêm lawan mêlèk ika
caksu pasuluhan èstu
mula dadi loro watak
de ana rêrêgêdipun

Warna loro blobok waspa
de nayana ulat èstu
ugêring ulat puniku
rong prakara bêcik ala
sikara tangan dwi iku
kwajibane rong prakara
mêgar atanapi mingkup

Buja bau wêrdinira
mula loro watakipun
nguwati tangan ro mau
paksa uwang wêrdinira
mula dumadi puniku
watak karo de pedahnya
rong prakara kang rumuhun

Ngingkêmkên tangkêping waja
mêngakên angaping tutuk
drasthi alis wêrdinipun
mula dadi dwi kang watak
dene mimbuhi satuhu
kasigitan rong prakara
ngêkêr netya kalihipun

Muwuhi prabaning gwaya
mangkya ama têgêsipun
papasu iya puniku
pangul ngisor pasuluhan
mula dumadi puniku
watak loro de minangka
siringing netya dwinipun

Mangkya locana wêrdinya
urang-uranging netrèku
yèku lalu-kinanipun
maripat têngên lan kiwa
mula dumadi puniku
watak loro dene bisa
amosikên idêpipun

Wênganing idêp sapisan
dadya pangawasanipun
kaping kalih ingkêmipun
dumadya tatampingira
sakèh rêrêgêd sadarum
mangkya carana wêrdinya
athi-athi milanipun

Mila dadya dwi wataknya
awit athi-athi iku
karya pasrèning mukèstu
rong prakara kang sapisan
gawe lulungidanipun
pasuryan kaping kalihnya
dadya kêkêring cahyèku

Karna rêngganing talingan
dadine ro watêkipun
awit rêngganing karnèstu
duk kuna sumping lan sêngkang
dene karni wardinipun
ambaning kuping milanya
dadya watak loro iku

Bisa nampani surasa
lawan pangrasa puniku
de anêbah têgêsipun
talapukan kang kaprênah
ing ngisor idêp kang wulu
luhuring kang urang-urang
mula loro watêkipun

Jalaran puniku milya
anglawani solahipun
padhang pêtênging netrèku
sapisan ngrèh wênganira
paningal kalaning wungu
ping dwi angrèh rêming netra
kalanira ayun turu

De talingan têgêsira
pangrunguning kuping èstu
mula loro watêkipun
awit iku amiyarsa
rong prakara ala-ayu
dene maha wêrdinira
ambaning paningalipun

Mula dadya ro kang watak
de ngêmbani pramanèku
rong prakara kang rumuhun
kêdhap ya ubênging tingal
ingkang ijo warnanipun
kang kaping pindhone kilat
maniking tingal kang pingul

Lèn tanganna têgêsira
kêplok yèku karêpipun
suka lan susah puniku
êlar wulu suwiwinya
de dadya ro watêkipun
rong prakara karyanira
mêgar atanapi mingkup

Kanggone dadya panambak
adhêm mring dayaning mabur
nêmbah suku karo iku
angabêkti dalamakan
gawe kuncup dwi astèku
watak loro pan wus tamat
rahadyan nêmbah umatur

Watak juga lan kalihnya
solah miwah bawanipun

condhong lawan rahsanira
sang wiku ngandika dhaup
mangkya watak tri kawêdhar
sinom salinne kang pupuh

Bahni gêni pandhe ika
mulane dadya watak tri
asal sangking tri prakara
saking pangreka kang dhingin
yaiku gêni saking
thithikan agarannipun
pindho sangking sarana
yèku arêng de kaping tri
pangolahe angin sangking ingububan

De pawaka wêrdinira
gêni sapucaking ardi
mula dadi watak tiga
wit sangking têlung prakawis
agni sasalat sangking
walirang ping kalihipun
saka gêni dudupa
panuwun puja sêmèdi
tri bêdhiyan sarananing kaasrêpan

Siking gêni upêt ika
mulane dadya watak tri
wujuding upêt triwarna
mancung sêpêt ontèl kluwih
guna agaran gêni
tri prakara dadinipun
saka panasing asap
saka sêrêting piranti
saka kawul gênêpe katiga warna

Dahana pan gêni salat
mulane dadya watak tri
wit sangking katri prakara
sapisan saka sumuking
hawa panasing bumi
kadwi saka sumukipun
ing watu gêni ika
kaping tri saka sumuking
kang walirang gathuk dadya gêni salat

Trining brana pyu paprangan
mulane dadya watak tri
anane saka tri warna
prakara saka kasêktin
dwi têmpuhing saradhi
tri pambêsmining sawèku
uta têgêse lintah
mula dumadi watak tri
untunira ngisor loro dhuwur juga

Kwajibane tri prakara
napêl molah ganda bangkit
ujêl wêlut têgêsira
mulane dadya watak tri
dene ta andarbèni
daya tri prakara iku
panglunyon mulèt rosa
anauti wrêdi cacing
mula dadi watak têlune de darbya

Kawajiban tri prakara
nglêkêr mulur mangkêrêt tri
mangkya jatha wêrdinira
gêni winadhahan yêkti
de dadya watak katri
gêni arêng kang rumuhun
kalih gêni winadhah
têlu kang pinêdah kardi
ambêbakar manggang sapanunggalannya

Wedha gêni pawon ika
dene ana warna katri
kang gêni kayu kalawan
cêngkorongan pawon gêni
katri laweyan gêni
de nalakni wêrdinipun
gêni panasing manah
mula dumadya saka tri
kadadeyanira saka tri prakara

Dhingin saka pangabaran
dwi pangobong saka sêngit
tri saka pangumbar hawa
utawaka wêrdinèki
gêni manggang mulaning
dumadi watak tri yèku
gêni kayu kalawan
arêng sujèn jangkêp katri
kayalena wêrdi gêni balubukan

Mula dadi watak tiga
de gêni blubukan asring
kaanggo têlung prakara
ngêpès bênêm ambakari

apan gêni diyan iku
mula dadi tri watak
de wujuding sorot katri
biru kuning abang jangkêp kaping tiga

Pungkasan tiga uninga
wêrdi gêni thithikan tri
watu gêni kawul waja
watak sakawan winarni
wedang ingkang rumiyin
banyu panas wêrdènipun
de dadya watak papat
sakawan dayanirèki
matêngakên umob molah kumarangsang

Sagara we pakumpulan
banyu saka patang warni
tuking kali tuk bêngawan
tuking pancuran myang riris
mangkya katri winarni
banyu sumur dene iku
kaanggo patang warni
pangangson padusan tuwin
pangasahan sakawane pangumbahan

Sukci wêrdi we padasan
de kangge patang pasukci
kêmu raub wisuh tangan
lawan masuh sukunèki
jaladri wêrdinèki
banyu angêndhong yaiku
angêndhong we sakawan
banyu udan banyu kali
banyu êtuk kalawan banyu bêngawan

Dadi banyu kali ika
mula papat watêknèki
dadya pasucèn sakawan
padusan angungumbahi
angongolah kinardi
angombèni kewanipun
hèr banyu pucuk arga
dadya watak papat awit
pucuk arga ana banyu patang rupa

We kawah banyu pamuja
banyu pêdhut banyu riris
nawa wêrdi banyu tawa
yèku we tuk umbul tuwin
pancuran sumbêrnèki
de samodra wêrdi banyu
ingkang ngidêri jagad
keblat papat dènubêngi
apan sami kataman banyu samodra

Jalanidhi banyu ingkang
bênêr yèku saka riris
lan kali êtuk bangawan
dene warna wêrdinèki
banyu sawangan nênggih
saking kali rêmbêsan tuk
sakawan pasumbêran
de toya wêrdinirèki
banyu ing jêmbangan kanggo suci badan

Adus raub awak-awak
kanggo wisuh jangkêpnèki
wahana yèku we udan
angsal sakawan prakawis
saka kukusing agni
myang kukusing tanêm tuwuh
saka kukusing toya
papate kukusing bumi
mangkya wau dadi wêrdi we dèrèsan

Saking amèr kapanasan
saking kapêlêg ing angin
saking praboting baskara
susumubing bun mungkasi
de sindu wêrdinèki
banyu susu dene iku
wit saka pat prakara
dhingin saka srana jampi
tuntuming bayu wuwung sari tatêdhan

Warih wêrdi banyu klapa
dene atêrira warih
puniku rambah kaping pat
wiwit bluluk banjur cêngkir
dawêgan miwah krambil
dene tasik wêrdinipun
banyu oyot jalaran
kang dhingin tarik-tinarik
iya saking purusan sakawan warna

Têmah ngringêt dadya toya
yèku saka gêni angin
banyu tanapi bantala
catur we keblat winardi
keblat papat sayêkti
pan ana sagaranipun
yogya pat dene ana
jaman yoga pat prakawis
jaman tirta dwara kali karta tamat

Watak kalima winarna
buta apan wus sajarwi
mula dadi watak lima
dene iku bisa nunggil
kalima bangsa nênggih
sèluman myang bangsa mabur
nunggal bangsaning kewan
bangsaning buburon warih
de limane bisa nunggal lan manungsa

Pandhawa wêrdi putra sang
Pandhu Dewanata Aji
lima juga Sri Ngamarta
dwi Dyan Sena tri Pamadi
nunggal sayayah bibi
kang dwi lèn bibi puniku
kacatur Dyan Nangkula
Sadewa kalimanèki
mangkya tata gêtih otot wêrdinira

Ing netya ngolah pramana
ing lidhah ngolahkên angling
ing tangan ngolah gauta
ing suku ngolahkên linggih
utawia lumaris
ing prêji ngolah rahsèku
mangkya gati wêrdinya
kêkêtêg de dunungnèki
anèng tênggok jaja ugêl-ugêl ngasta

Gêl-ugêl sikil kalawan
ing planangan limanèki
èndri bayu ingkang mata
dene pakumpulan saking
ing irung tuwin kuping
pasuryan myang saking kalbu
yaksa wêrdi danawa
wados asisiyung nênggih
ditya wandu mila dadya watak lima

De dadya panunggulira
ditya sakawan bupati
limane piyambakira
sara landhêp wêrdinèki
nalika jaman nguni
gaman kang ran sara iku
landhêp limang wadana
de maruta wêrdi angin
kang kairid gandane kang sêkar gangsal

Sêkar jawah saking Jwata
sêkar amyang taman sari
sêkar bago pangukupan
sêkar gêlung lawan sari
sêkaraning jinêmrik
de pawana wêrdinipun
angin drês iya ika
saka keblat myang ing nginggil
bana iku alas agung wêrdinira

Mula dadi watak lima
babaya limang prakawis
ula macan asu ajag
danawa lawan panjawi
margana wêrdinèki
angin ana ing dêlanggung
yèku napas kang mêdal
ing pancadriyanirèki
samirana wêrdi angin kang ambuwang

Karingêt limang panggonan
rai bau jaja gigir
suku jangkêpe kalima
warayang wêrdinirèki
sanjata de landhêping
balimbingan ana catur
limane pucukira
de panca bayu sayêkti
kang kaanggêp putra Hyang Bayu kalima

Sawiji wil Jajahwrêka
Kapi Anoman kakalih
katri Wukir Maenaka
catur Sètubanda èsthi
Bratasena mragili
de wisikan wêrdinipun
wangsit guru limang bab
tuduh kadadeyanèki
dêdunungan iya iku bawa lima

Gulingan dene wêrdinya
paturon nênggih wong guling
pêpêt pancadriyanira
lilima ingkang mungkasi
etang lima wus jarwi
ji loro lu pat limèku
wus titi watak lima
watak nêm mangkya winarni
salin têmbang amrih mamanising kata

Masadrasa wrêdi kang binukti
rasa nênêm prakara yaika
rasaning sêga iwake
rasaning wijinipun
rasaning kang godhongan tuwin
rarasaning dadèrèsan
wowohan nêmipun
winayang wêrdi gang-anggang
awit saka sikile iku nêm iji
guna awon wêrdinya

Dene ingkang mangsa kanêm yêkti
nawu madu sinungkên anaknya
de rêtu awor wêrdine
campuring kanang kayun
kang rumuhun grêngsênging dhiri
dwi ajuning kang manah
tri ajuning purus
catur ajuning paningal
kalimane ajuning tangan nêmnèki
ajuning sukunira

Hoyag wêrdinira obah yêkti
gêtêring pangadêg myang pramana
pamiyarsa panggandane
pangrasa badannipun
gya karêngya karungu wêrdi
iya nênêm prakara
wisikan karuhun
amuwung wulang utama
myang karungu wawangsite ujar manis
pangraras ngalêmbana

Namaning nênêm yèku namaning
pala nênêm kasimpar baruwah
gumantung palawijane
myang kucila kirnèku
tahên kayu taun winardi
wrêksa kayu têgoran
lèn prabatang kayu
rubuh malang ing dêdalan
pan ginêrba kayu nênêm wataknèki
lire ingkang mangkana

Kang tartamtu kanggo nêm prakawis
turus miwah dandananing omah
kanggo dandanan prantine
kanggo pêthan arcèku
kanggo plangkan pangraras tuwin
katunu kanêmira
kilating nêm iku
têgêse lalidhah mangsa
iya kanêm lona pêdhês wêrdinèki
mla kêcut wêrdinira

Tikta wêrdinira apan pait
kyasa wêrdinira gurih ika
dura pan asin têgêse
sarkara wêrdinipun
apan manis watêk nêm titi
watak pitu winarna
ardi wêrdi gunung
kang urut pasisir iku
mula dadi wawatak pitu de ardi
isine pitung warna

Watu guwa jurang padhas tuwin
papancuran pèrèngan tuwuhan
turangga de panganggone
jaran iku pipitu
kang rumuhun apan kêndhali
apus lawan salebrak
sanggawêdhinipun
ambên camêthi pitunya
giri wêrdi gunung gêdhe dene dadi
pakandhanganing swara

Rêsi têgêse pandhita sukci
yèku ingkang nganggo kasucian
pitung prakara etange
katêmênan rumuhun
lumuh ala lumuh nyidrani
lumuh marang ruruba
lawan tuhu lumuh
marang ing pangalêmbana
lumuh rêgêd pitune pan lumuh maring
sabarang bêbèngèsan

Angsa apan banyak wêrdinèki
mula dadi pitu watêkira
kagawa sugih swarane
biksuka wêrdi lêmbu
mila pitu watêkirèki
dene ing kuna dadya
tungganganing wiku
aldaka sukuning arga
dene darbe sasêbutan pitu nênggih
punthuk ujung tunggangan

Lambung tepong sisiku sukuning
de himawan wêrdinira mega
pucuking gunung dununge
mula watak pipitu
sangking kukus kapitu warni
kukus adhêming kisma
kukus tanêm tuwuh
kukus pangobaring wrêksa
kukus ingkang rêratêng lawan kukusing
udalaning kang toya

Kukus ingkang bêdhiyan myang sangking
kukusing kang dupa jangkêp sapta
sapta pandhita wêrdine
agêming pandhitèku
pan pipitu jajenggot cundrik
kêthu jobah salendhang
tlumpah têkênipun
gora swara muni ika
wardi swara uni agung akèh kaki
apan pitung prakara

Sangking suwaraning banyu bumi
gêni angin balêdhèg lan udan
sangking pakarti pitune
swa kuda wêrdinipun
jaran molah pitung prakawis
nyongklang mêdhar adhean
jojrok ngawalipun
nyirig nyandêr pipitunya
tungganganing gunung tumpakan rêrêdin
ana pipitu warna

Jaran kabirèn lêmbu palangki
padhati jolang kisruki lawan
bojadhi ganêp pitune
de wiku ya pipitu
yèku wiku kang nglakokkên ing
pangawikan kasapta
jaya kang rumuhun
pindho aji pangasihan
katêlune aji panglimunan bangkit
pat aji tatakrama

Kalimane pamawasan aji
kanêm aji etang pêpetangan
sapta ji panglêrêbane
sampêt watêk pipitu
watêk wolu mangkya winarni
bubukanira naga
wêrdi ula agung
mula dadya wolu watak
derbe panguwasa wolung warni
nyêmbur nyakot amolah

Mulêt rosa urip gon kakalih
anglungsungi wolu bisa gêsang
saka lênga nèng pêthite
panagan etangipun
pasawêran wolung gon nênggih
naga taun myang naga
jatingarangipun
naga wulan lawan nagan
pasangaran naga larangan lan malih
kanang naga pangkalan

Naga dina pasaran mungkasi
de salira ya slira mênyawak
apan wolu pangwasane
bisa ngambah ing banyu
ngambah marang dharatan bangkit
mènèk myang ngêrong ika
mring nastapa ayun
anglungsungi myang yuwana
kawolune riringa mring bangsanèki
mangkya basu wêrdinya

Apan têkèk mulane dumadi
watak wolu darbe panguwasa
wowolu iki cacahe
panglêngkêtaning suku
kinajrihan ing bangsanèki
tyas sabar myang ngumara
sarèh tindakipun
sarana atine kêna
kanggo jampi wong cêkèk tan nggarapsari
darbe panawa wisa

Kawolune bisa anglungsungi
mangkya tanu bunglon wêrdinira
bangkit wor wolung warnane
bang irêng kuning pingul
ijo biru bêlawu tuwin
wungu jangkêping astha
murti wêrdinipun
cêcak de darbe pangwasa
wolung warna panglèngkètankang rumiyin
bisa mênèk puliyan

Ayuwana sarana myang kêsit
bisa mogêl nglungsungi isthanya
mangkya kunjara wêrdine
gêdhong panggonan ngukum
duking kuna janma kang tampi
ukuman wawangênnya
wolung dina amung
yèn dosa ros wolung wulan
mangkya gajah ya gajah kang nèng wanadri
dwipangga gajah ingkang

Tinitiyan ing sri narapati
parabote ana wolung warna
papaès kalung slebrake
ambên êcis ranteku
pacancangan kawolu srati
èsthi gajah ginawa
midhang wêrdinipun
samadya gajah nèng marga
de manggala gajah panungguling jurit
dwipara gajah ingkang

Binêkta ring cangkrama kakaring
de bujangga ula gêdhe ika
padha naga lan kwasane
bramana wolu iku
duk kunane ing tanah Jawi
kambah dening brêmana
wowolu kèhipun
pranataning Ajisaka
kinèn amumulang kadibyan sakalir
miturut Asthabrata

Liman gajah nèng wantilan yêkti
sarta ula sami lawan naga
ula wolu pangwasane
sakèhing gajah mau
padha wolu watêkirèki
dhingin têbih sanggama
wangi kopèkipun
lwan na sarosa pramana
ambêg sura kapitu sugih mangrêti
astha sugih bêndana

Nahên watêk sanga kang winarni
trustha wêrdi êlènging sanjata
trusthi êlèng tulupane
muka rai puniku
de gapura lawanging aji
wiwara sakèthèngnya
dwara lawangipun
omah tanapi pomahan
lawang mau cinêngkal kapara sami
apan sangang bageyan

Dene nanda lènging kodhok nênggih
wilasita wêrdi lènging kombang
guwa lèng samun wêrdine
rago wêrdi lèng suwung
gatra wêrdi êlènging gangsir
lèng wêrdi lènging ula
rong wêrdi lèng yuyu
song wêrdi êlènging landhak
de têrusan wêrdi lèng têmbusan yêkti
yèku angka wêrdinya

Wiwilangan sanga têlasnèki
de babahan wêrdi lèng durjana
hawa sasanga wêrdine
hawaning badan èstu
pan sasangakathahirèki
dadi piridanira
watêk sanga mau
muhung saka babolongan
awit palawanganing badan kèhnèki
apan ana sasanga

Irung sami lèng tulupan bêdhil
kang maripat sasamining muka
dene cangkêm ngibarate
lawangira sang ratu
ing talingan ngibaratnèki
lawang sakèthèng ika
palawanganipun
ngibarat lawanging omah
gurung iku ngibarat lawang guwèki
ing dubur lawang sona

De sadaya ronging kewan aming
mirid pangêronging sangking mangsa
kasanga jênêk nèng ronge
wilangan angka iku
amung sanga sadasanèki
ing sagolongan êdas
wujudipun ênul
mungguh babahan jinarwan
lèng durjana kêrêpe lèng manungsèki
têbusan hawa sanga

Nahên watak sapuluh mungkasi
boma wêrdi sukêt mati ika
sonya wêrdi suwung mangke
gagana wêrdi suwung
de barakan wêrdinirèki
ya iku lamat-lamat
adoh jarwa tuhu
ing langit wêrdi ngawiyat
de ana tan ora ana wêrdinèki
windu duk jaman kuna

Ana windu sapuluh winilis
ingaranan kang windu Sangkala
sapuluh warna umure
Tirta lan Marutèku
myang Pranala lan Pratalèki
Baya Byantara Manta
Kartala puniku
kasanga windu Suribta
de ganêpe sapuluh pan dènarani
ring kang windu Gurita

Anèng wiyat anane kang langit
pan sadaya srêngenge rêmbulan
lintang kalawan megane
kilat mêndhung galudhug
angin udan kuwung mungkasi
yaiku ananing kana
wujut pamyarsèku
kang katon lan kapiyarsa
saka donya gantya ingkang widik-widik
wrêdine samar-samar

Malêtik mancurat wêrdinèki
sirna wêrdinira apan ilang
ngakasa ta wujud rêke
de sagunging das iku
ingkang ilang wêrdinirèki
walang wêrdi mauwal
de kos wêrdi suwung
watak sapuluh wus jarwa
mungguh watak sapuluh jupukanèki
doh samar suwung lamat

Ilang dhuwur kang awit kapirit
saka jroning kaluwênge êdas
èstu tan ana wujude
dadya buwêng saèstu
apan suwung karêpanèki
Candragêni wus tamat
lan kudu sumurup
kawining Sangkala ika
apan seos lawan bangsa têmbung Kawi
kalawan têmbung Kawya

Rupa warna wêrdinira sami
yèn Sangkala rupa juga watak
warna sakawan watêke
ningali uningèku
yèn ing Kawi wêrdinya sami
nanging Kawi-sangkala
ningali puniku
angloro wawatêkira
yèn uninga titiga watêkirèki
utawa suta yoga

Yèn ing Kawi padha wêrdi siwi
yèn Sangkala iku iya beda
suta watak siji têke
de yoga watak catur
iya iku bedanirèki
Kawi-sangkala lawan
têmbung Kawi lugu
mung samono gadukingwang
angluluri korasan inguni-nguni
kang sinung ling manêmbah

Kasmaran radyan miyarsi
gancaring Kawi-sangkala
Ajar Suganda nabda lon
kulup nyatakakên tanggal
awit tanggal sapisan
tumêkane têlung puluh
kang bêcik lawan kang ala

Kang sarta wênginirèki
lawan arane kang dina
lothung mung kinarya prabot
sakawit tanggal sapisan
ingaran dina Kuda
bêcik sabarang karyèku
karana Allah Tanggala

Andadèkkên Kangjêng Nabi
Adam lan Nabi Muhkamat
ing dina iku dadine
mangka lamun ana pêrang
yèn narajang raharja
tinrajang ala kalangkung
kalamun ana pawarta

Warta bêcik iku yêkti
linyok lamun warta ala
bocah lair bêcik yêktos
wong nandhang roga glis waras
abuburu glis angsal
tanggal kaping kalih iku
ingaranan dina Kidang

Prayoga sabarang kardi
karana Allah Tangala
dadèkkên Babu Kawane
wong laki rabi raharja
tanggal tri dina Macan
ala sabarang karyèku
karana Jêng Nabi Adam

Lan garwa babuka wadi
tinurunkên sangking swarga
ping pat ari Kucing ranne
sabarang karya prayoga
karana Gusti Allah
andadèkkên Abil iku
tanggale kang kaping lima

Ingaranan dina Sapi
dinèku sabarang karya
ala karana Hyang Manon
andadèkkên Kabil ika
kaping nêm ingaranan
ing dina Kêbo puniku
sabarang karya prayoga

Yèn ana wong nandhang sakit
sayêkti yèn gêlis waras
de tanggal kaping pitune
dina Tikus ingaranan
barang karya prayoga
tanggale kang kaping wolu
dina Lêmbing ingaranan

Sabarang karya prayoga
karana Allah Tangala
dina iku dadèkake
ing Nabi Nuh minulya
nanging lulungan ala
lamun anglurug prang pupuh
sayêkti yèn katiwasan

Tanggal ping sanga winarni
dina Asu ingaranan
ala ing sabarang gawe
tanggale kaping sadasa
dina Naga ingaran
bêcik sabarang karyèku
anênandur myang dêdagang

Laki rabi iya bêcik
tanggale kaping sawêlas
ingarannan dina Kêmbang
sabarang karya prayoga
tanggale kaping rolas
dina Mayang arannipun
adol tuku kang prayoga

Tanggal triwlas dènaranni
dina Gajah barang karya
nora nana prayogane
ping patbêlas dina Singa
bêcik sabarang karya
karana Allah Kang Agung
andadèkakên suwarga

Loh-kalam myang Aras-kursi
tanggale kaping limalas
ing dina Iwak aranne
sabarang karya prayoga
karana Maha Mulya
andadèkkên Nabi Yusup
tanggale kaping nêmbêlas

Dina Malam dènarani
ing sabarang karya ala
karana iku Hyang Manon
angrusak sakèhing umat
-ing Nabi Lud samana
tanggal ping pitulas iku
dina Ulung ingarannan

Sabarang karya prayogi
ambuburu nuli angsal
karana iku Hyang Manon
andadèkkên Nabi Musa
lan Nabi Yakub ika
tanggal ping wolulasipun
ingaran dina Kalapa

Ing sabarang karya bêcik
karana Allah Tangala
dadèkkên wulan srêngenge
kalawan lêng Nabi Ngisa
lan manggihkên andika
Nabi Yakub lan kang sunu
Jêng Nabi Yusup minulya

Ping sangalas dènaranni
dina Banthèng barang karya
prayoga yèn warta awon
mêsthi têmên yèn pawarta
bêcik sayêkti dora
yèn prang tinarajang unggul
yèn nrajang ala kasoran

Ping rongpuluh dènaranni
dina Hantu barang karya
prayoga lamun prang pupoh
nora mênang nora kalah
yèn warta bêcik nyata
tanggale kaping salikur
dina Arêng ingarannan

Ala sabarang pakarti
ping rolikur dina Urang
bêcik ing sabarang gawe
amung yèn lulungan têbah
iku nora prayoga
watak tan têkan ing purug
kaping têlulikur tanggal

Dina Ula-sagarèki
sabarang karya prayoga
kaping patlikur tanggale
dina Pare arannira
kalangkung dening ala
karana Hyang Maha Luhur
andadèkkên Pirngon Raja

Lawan Namrut Narapati
lamun ana rare mêdal
iku bangêt durakane
mring bapa tanapi biyung
kaping salawe tanggal
dina Pandhe arannipun
ala ing sabarang karya

Krana naas agêng yêkti
kaping nênêmlikur tanggal
ala ing sabarang gawe
krana umat Nabi padha
mati ana bangawan
tanggal kaping pitulikur
ingarannan dina Ula

Bêcik ing sabarang kardi
karana Hyang Maha Nasa
anurunkên rahmat gêdhe
mring kawulanya sadaya
rare lair prayoga
bêkti marang mring Hyang Agung
kaping wolulikur tanggal

Ingarannan dina Pari
bêcik ing sabarang karya
ping sangalikur tanggale
dina Ulêr ingarannan
ing dina iku ala
pungkasan ping têlung puluh
ingarannan dina Sada

Yèn lulungan tan prayogi
ananandur ala uga
amung tuku lawan adol
pan iku ingkang prayoga
tamat wataking tanggal
ngluluri tutur karuhun
têmên orane sumangga

Rahadyan umatur aris
sarèhning sampun kapacak
nèng jilidan saèstune
tartamtu kathah yakinnya
malèsèt ing sandhungan
yèn narajang awon lamun
tiwas mung dadya tutuhan

Cinarita ngantya lami
rahadyan anèng Mandhala
-wangi iya Gunung Gêdhe
kasok sihe sang Suganda
wus katon ngèlmunira
lair batin tan na kantun
gêmêt tinampèn rahadyan

Anuju ing sajuga ri
rahadyan tandya pamitan
dènnyarsa dumugèkake
ing lampah arsa tumingal
patilasan kadhatyan
nagri Pajajaran dangu
mangkya ing Bogor karannya

Suku ardi Salak wukir
Ajar Suganda ngandika
kapasang-yogya aranne
dina iki ping pitulas
sabarang karya harja
ujum ramale pakantuk
datan ana kasangsaya

Payo kulup mupung enjing
ingsun kang atêdah marga
radyan dhêku matur alon
kalangkung panuwun kula
de kaparêng umentar
têdah marga kang pakantuk
wus samêkta nulya bidhal

Datan sandeya ing margi
eca dènnya alalampah
sarwi ginêm ngèlmi raos
tan cinatur laminira
dènnira anèng marga
wus prapta ing Gandhok dhusun
Ajar Suganda ngandika

Kaki lilanana mami
wangsul marang ing ngasrama
iki wus prapta ing Gandhok
wus cakêt lan Pajajaran
sira ngalor ngulonna
sandika radyan umatur
muhung pangèstu paduka

Iya kulup dak idèni
apa ing sakajatira
atus ing pangandikane
ungkur-ungkuran ing lampah
radyan myang Gathuk Gathak
ing dhusun Gandhok kapungkur
praptèng Bogor patilasan

Sêngsêming tyas umiyat ing
tatanêman tumaruna
kathah kang nêdhêng uwohe
wênês ijo amardapa
tangèh ingkang mangarang
sadhengah tinanêm subur
wowohan myang sêsêkaran

Hawanya srêp sawatawis
karya têntrêming sarira
tamtu jawah sabên sore
wit Luhur tumêkèng Ngasar
têrang sadalu pisan
kathah sumbêr umbul mancur
mimbuhi sêngsêming driya

Wanci Luhur radyan prapti
satêngahing kang pagagan
tumalêthok garimise
radyan ngandika mring Gathak
sarèhning ayun jawah
prayogane padha ngaub
mring gubug amrih sarkara

Praptèng gubug Radyan Jayèngrêsmi
Gathak Gathuk nèng wingking tan têbah
wau kang nèng jro gubuge
lurahing Bogor dhusun
wus awrêddha gundhul kalimis
gumbala capang pêthak
jêjenggot pinatut
clana gadhung bênting sinjang
sarung bugis dhêsthar bathik lagu nagri
Bandhung tanah Pasundhan

Têkên panjang tunggul ngandhap nginggil
tanpa baju kagyat duk umiyat
ing sapraptanira radèn
sung bagya gupuh-gupuh
katambêtan kang lagya prapti
pun paman nilakrama
ing pundi nak bagus
miwah sintên kang sinambat
atanapi ingkang sinêdyèng panggalih
radyan alon ngandika

Kula saking karajan ing Giri
talatahing tanah Surapringga
Jawi-wetan pungkasane
dene ta nama ulun
Jayèngrêsmi satuhu pêkir
dwi rencang Gathak Gathuk
mênggah sêdyaulun
badhe dhumatêng ing Karang
prêlu mampir ing Bogor ayun udani
tilase kang kadhatyan

Manthuk-manthuk sang minta pawarti
Jayèngrêsmi aris atatanya
kang pinanggyan lagi nêmbe
sintên kêkasihipun
amangsuli sabdanya aris
Ki Wargapati kula
kapalaning wuwus
inggih ing Bogor punika
langkung têbih Giri praptanipun ngriki
amangka lampah dharat

Pan ing pundi ingkang dènmargani
kongsi sagêt prapta dhepok kula
langkung gawat saturute
lwir ing pakèwêtipun
rêdirêdi kang kathah singit
jro jurang-jurang guwa
kèh rêncananipun
sarpa gung banaspati ka
kayu-kayu arungkut kèh ori rumpil
singa warak andaka

Ingkang sami angadhangi margi
mongira samya krura mamangsa
sêsêngkan jurang pèrènge
watu-watu alunyu
tur tumawing miring anggawing
tan kêna ingancikan
watune gumlundhung
têla-têla isi ula
kidêggana pinggire anyêmbur sami
ulanya galak-galak

Saking pundi gènnira lumaris
wontên kêdhik kang ragi warata
tan kobêr anggung godhane
ingkang murungkên laku
tanpa wilis mawarni-warni
siluk-siluk pinggirnya
jurang lunyu-lunyu
yèn gocèkana witwitan
wit-witane anggawing tur mawa êri
êrine mawi upas

Witing kayu pinggir parang curi
yèn cinandhak witte pol kewala
padhas landhêp ngatut bae
tumibèng jurang iku
sarpasinga lajêng nampèni
liyanipun anak mas
ing têngah tan tutug
tangèh ing ngriki praptaa
ulun sampun anjajah ing ardi-ardi
wêgah nora kêconggah

Kunêng lingnya Kyai Wargapati
radyan mèsêm alon angandika
dhuh paman ing saèstune
gampang kalawan ewuh
apan wontên ingkang akardi
yèn purunna ing gampang
ajriha ing kewuh
sabarang botên tumêka
yèn antêpan gampang ewuh dados tunggil
ing purwa boya nana

Gèdhèg-gèdhèg Kyai Wargapati
ngunandika sajroning wardaya
satuhu wong luwih kiye
nayana sumèh mancur
wicarane arum patitis
wacana anurraga
aris aturipun
dhuh kang sinung kanugrahan
kaparênga mampir dhatêng wisma mami
ing Bogor kang katingal

Lah saiba sukaning tyasmami
miwah sanggyaning kang kulawarga
lir manggih sotya sagênthong
nak anggèr karsanipun
têmbe ulun ingkang umiring
rahadyan tan lênggana
mandhap saking gubug
Ki Warga lumakyèng ngarsa
mawa têkên kathiplakira cinangking
dupi prapta ing wisma

Atêngara kênthongan tinitir
kulawarga jalu èstri prapta
gili tan ana kêndhate
uning yèn ana tamu
samya bikut gêlar-gêlari
pawèstri olah-olah
sadhiya susuguh
radyan sampun ingaturan
lênggah salu linèmèkan glaran pasir
iyasan ing Palembang

Gathak Gathuk wus dènancarani
Kyai Warga matur mring rahadyan
ingkang sakeca nak anggèr
wusnya matur gya mundur
paparentah marang ing batih
ajuning kang sugata
wus lumadyèng ngayun
gantya sês myang wedang kahwa
nyanyamikan gêndhis siwalan manjêni
Ki Warga lon turira

Cumanthaka pun bapa ngaturi
pasugata sumangga kinarsan
lah ngriku ge sawontêne
Gathak Gathuk abikut
wusing nginum dhahar nyanyamik
amung ngecani ing tyas
anulya kinukut
lumados sugata dhahar
liwêt gaga wajar liwêt tambra anyir
bêbacêm ulam tambra

Lêmêng tambra gèsèk tambra asin
kolak tambra asêm-asêmtambra
tigan tambra tambra dènpès
acar tambra myang êtum
tambra gêcok tambra dènasin
êtim gorèngan tambra
abon age sêmur
opor sami ulam tambra
sambêl gorèng tambra tambra urip-urip
sambêl ulêg lalaban

Marik-marik tinata nèng ngarsi
wus rumanti Ki Warga turira
pun bapa atur dhahare
sakawontênanipun
radyan dhêku nulya awanting
Bismillah lêkas dhahar
têlas gangsal tanjung
kalawan asinan tambra
udakara têlas mung sajênthik miring
atop ambal-ambalan

Kyai Wargapati tansah nglirik
ngandikèng tyas baya wus alama
sang luhung gonne tan gape
ing boja miwah minum
nora saka ewuhirèki
rupane rada nyêngka
saka rahab mring sun
ambêng nulya cinarikan
wus tinata anèng ngarsane abdi dwi
anulya ingancaran

Wawi anak sami awawanting
sampun mawi taha-taha ing tyas
di kaya wismanta dhewe
Gathak Gathuk anuwun
inggih sampun awalangati
tan rikuh-rikuh kula
wus bukti ngathêkul
Gathuk aris atatanya
lah-olahan datan wontên saliyaning
sadaya ulam tambra

Kula pancèn karêm ulam niki
Wargapati lingira gih anak
amung iku ingkang jathok
ingah-ingahanulun
blumbang-blumbang sadaya isi
tan lyan ulam tambra
gurih gêmpi êmpuk
Gathak Gathuk dènnya nadhah
wus dumugi nulya ingundurkên aglis
akiring waktu Ngasar

Kyai Warga parentah mring dasih
angrêsiki langgar myang padasan
wus rumanti sadayane
umatur ring sang luhung
bilih karsa wêkdal Ngasari
ing langgar wus sadhiya
radyan linggar gupuh
samya ngambil toya kadas
Gathuk adan wusing sunat dènkamati
gya pêrlu waktu Ngasar

Wus paragad dènnira Ngasari
Jayèngrêsmi alon angandika
paman lamun marêngake
kula pan botên wangsul
dhatêng panti eca nèng ngriki
Ki Warga aturira
kalangkung panuju
datan wontên sehosira
gya parentah mring dasih kinèn ngusungi
dhaharan pangunjukan

Glaran pasir lêmpir ulês putih
wus pinrênah dhaharan tinata
Ki Warga tansèng ngarsane
cakêt lan Gathak Gathuk
Gathuk tanya mring Wargapati
dhuh Kyai anglêpatna
sagunging babêndu
ulun nyuwun sasêrêpan
sampun pintên yuswa paduka Kiyai
dene ta maksih kiyat

Anak êmpun sangang dasa kalih
Gathak njingklak wathah tuhu wrêddha
têka taksih kadi anèm
punapi saratipun
Kyai Warga ngandika manis
datan mawi isarat
amung sabên tangsu
anglampahi puji-dina
têka mangke lir lampahe toya mili
pancèn agêng sawabnya

Gathak Gathuk sarêng aturnèki
nuhun Kyai ulun ngalab barkah
supadi kadi slirane
pinarêng panjang umur
sênêng têntrêm jangkêp ngaurip
winantu karaharjan
salaminya hidhup
Ki Warga aris ngandika
inggih anak makatên pujinirèki
kalawan lampahira

Gathak Gathuk gya sami nyêlaki
mêdhar sabda ingkang pujidina
ping pitu pan sanès-sanès
inggih ingkang rumuhun
dina Jumungah lampahing Nabi
Rosullolah salalu
hi wasalam iku
mapan tan adhahar sêga
ing sadalu sadina pujinirèki
ya kapiya muninya

Winical ping satus tiga nênggih
ing sadalu sawabe pan angsal
kang nugrahaning Hyang mangke
ping kalih dina Saptu
Sayidina Ngusman darbèni
tan sare lampahira
sadintên sadalu
puji: ya patah ya rajak
winaca ping satus titiga sawêngi
sawabe ingajrihan

Dening mahluk kabèh kang kaping tri
dina Akat ingkang darbe lampah
pan Sayidina Ngumare
ing sadintên sadalu
tan anginang pujinirèki
ya kayu ya kayuma
angsal kaping satus
têtiga sadalunira
sawabe rahayu saumurirèki
kaping pat Isnèn dina

Kang lampah Nabi Ngisa puniki
ngalahisalam tan dhahar ulam
ing sadina sawêngine
ya rahman ya rahkimu
pujinira satus sawêngi
mapan punjul titiga
sawabe jinurung
ing Allah sakarsanira
kaping lima dina Salasa darbèni
kang lampahAbubakar

Tan adhahar tan nginum sawêngi
lan sadina puji subkana ma
-likil kudus wacanane
ping satus lan têtêlu
ing sadalu sawabe ugi
sinihan dening Allah
kaping nênêmipun
dina Arbo ingkang lampah
Nabi Brahim wa ngalèhi wa salami
pan nora dhahar uyah

Iya sadina lawan sawêngi
puji: subkanna maliki khahar
ping satus têlu wacane
sawêngi sawabipun
ingapura dosane nênggih
dening Allah Tangala
kaping pitunipun
dina Kêmis ingkang lampah
Sayit Ngali tan ngunjuk toya saratri
iya lawan sasiyang

Pujinipun: ya kabiru malih
ya mutangal ping satus winaca
lawan titiga langkunge
sadalu sawabipun
sinung kuwat sabarang kardi
mring Allahu Tangala
puji-dina iku
sapa wonge nglampahana
tinarima ngamale mring Hyang Linuwih
salamêt dunya kerat

Gathak Gathuk matur sru kapundhi
wanci Mahrib suruping baskara
wus ngalumpuk sadayane
santri alit myang agung
samya ngambil toya astuti
mring langgar maca slawat
swaranya gumuruh
tan pantara ingadanan
samya sunat bakda nulya dènkamati
gya Mahribbi sadaya

Jayèngrêsmi ingkang angimami
swara arum buntas titih cêtha
Mahrib tumêkèng Ngisane
paragading kang wêktu
pupujian angalik-alik
donga matumpa-tumpa
ingaminan guyub
sawusira bakda Ngisa
para santri tumurun saking ing masjid
kang kantun amung ingkang

Angladosi miwah Wargapati
datan mantuk eca pinarakan
nèng masjid lawan tamune
Wargapati umatur
dhuh nak anggèr bilih marêngi
mugi kaparêngana
pun bapa yun wêruh
gancare ingkang winastan
dahru-jaman punapa sampun nyêlaki
punapa taksih lama

Jayèngrêsmi awacana manis
ingkang winastanan dahru-jaman
walahualam dhawuhe
yèn mangkya kintên-ulun
dèrèng mangsa anitik saking
kawontênane janma
prajadhusun
tanapi pasisir arga
taksih sami tan ana ngambah panitik
kasmaran kapirêngna

Andikanira Jêng Nabi
dhatêng kang para sakabat
hèh sakabatingsun kabèh
ing benjang sapungkuringwang
ana mangsa satunggal
kang padha mênangi besuk
ing mangsa dahuru jaman

Pratandhane kiyamatti
tur angrusak ing agama
ing sakèhing umatingong
Bagendha Ngali tur sêmbah
amba inggih punapa
mêningi jaman dahuru
nayakaningrat ngandika

Tan ana ingkang mêningi
sarupaning sabatingwang
Sayid Ngali alon ture
amba anglindhung ing tuwan
Nabi malih ngandika
ya sakèhing sabatingsun
padha sira piyarsakna

Yèn prapta ing jaman akir
sakèhe umat binagya
pan amung saduman bae
kang pinasthi anèng swarga
pinara pitungdasa
pinasthi narakanipun
tur padha sinungan lanat

Kang ana sawarga benjing
kang anut agama Islam
pan lilima pikukuhe
sadat salat lawan siyam
jakat kalawan pitrah
munggah kaji limanipun
iku marga kang sampurna

Kang ora nut marga mami
iku dudu umatingwang
apan akèh têtêngêre
ing mangsa dahuru jaman
ana rupa pandhita
miwah ta panganggonipun
kadya tuhuning pandhita

Pangucape Nabi Wali
kang ginawe pasikêpan
tur tan ana kayêktène
amung rarasan kewala
tan arsa angibadah
angaku edan mring ngèlmu
ngaku sampurnèng makripat

Wontên angaku wong singgih
anuwalani Jêng Duta
aru-ara pangucape
tandhane sinungan lanat
dening Hyang Maha Mulya
iku karanne tan emut
kinarya isi naraka

Tuwas sêmbahyangirèki
tan dadi wangsiting tingal
hura-huru wicarane
wong wadon ginawe sabat
tur ngaku sinêrahan
isining jagat sawêgung
ngidhêpa maring rèhingwang

Amangana turu iki
padha lawan asêmbahyang
mapan tan ana bedane
kabèh-kabèh padha lampah
bêcik kalawan ala
nora nana bedanipun
pan uwis pangawak Suksma

Kang pinangan nora milih
kalal karam iya doyan
sajêng inum-inumanne
wêtênge kang pinangeran
miwah ta wong ajina
nora nana bahyanipun
mapan wus awas ing tingal

Kang suci kalawan najis
iku nora na bedanya
bumi sona padha bae
datan miyatani sira
tunggal pinangkanira
sona tan lawan sinêrtu
pan wus pangawak sagara

Sakathahe mati singgih
sasambêleyan Hyang Suksma
pan nora nana paene
wênang panganên dènnira
iku ngrusak agama
jajallanat saminipun
yogya sira singgahana

Kang sawênèh polahnèki
apêksa edan-edanan
sarta dènrusak ragane
panganggone tatambalan
polahe lir wong edan
tingkahe kaya wong liwung
kulambi walulang macan

Sapolahe nora yêkti
mindha wong brangta Pangeran
kang kadi wawijangane
sampurnane makripatnya
iku kang dadi wêjang
tan wêruh yèn dadi kupur
iku angrusak agama

Kalampahan mangsa iki
wong jail kaya pandhita
wong ngalim kadya wong bodho
bênêr dadi luputira
wong ina dadi mulya
mulya dadi inanipun
wong sugih dadi kasihan

Wong kasihan lir wong sugih
raja dènanggêp kawula
abdi lir raja anggêpe
desa gêng dadi dhukuhan
dhukuh dadi nagara
akathah dêlajadipun
ing mangsa dahuru jaman

Ing mangsa mangke puniki
akathah wong asikara
lanang wadon dèn-tung gawe
suale kang dipun ulah
ginawe babantahan
apêksa wirangi ngèlmu
ujare brangti Pangeran

Kang durung dipun kawruhi
iku kang dènkarya sual
aling-alingan tatakon
wirang lamun guguruwa
tansah angamandaka
ora ana di pangèstu
ngèlmune kang winicara

Kang sêtêngah ngèlmunèki
dèn sambang-rapêt kewala
dan athik lawan budine
rumangsa yèn wis kabuka
pinatut lan micara
nora na dadi pangèstu
amuhung bisa rarasan

Kang sawênèh paksa sidik
kaya wong ngarip lampahnya
ambêciki ing lungguhe
darapon katonna lumya
lumaku dèn alêmma
angêgungakên ing laku
nèng sangarêpaning kathah

Yèn asêpi nora milih
kalal karam dipunpangan
suci najis dipunangge
urate nora karêksa
yèn anèng pasamuwan
kaya wong wirangi tuhu
dening karya masalahan

Kang sawênèh ngèlmunèki
dipun simpêni kewala
sami dèn wruhana mangke
eca dènnya ngambil kasap
kang anggung dipun ulah
milane asimpên ngèlmu
sawadinipun wêruha

Ana wong kang amadoni
api-api nora bisa
iku amrih duduning wong
lungsène angamandaka
yèn mêtu ujarira
anuli dèntutuh tuhu
angungkurakên kewala

Wênèh wong kang nora pilih
kalal karam dipun pangan
lwir wong edan sasolahe
alênggah anèng pawuhan
sapinggiring dadalan
iku pangambilannipun
amrih kuncara ing kathah

Akathah ngèlmu tan yêkti
ing mangsa dahuru jaman
wong angambil ngèlmu rêke
akèh ginawe ampungan
yèn kêsusahan manah
kadya wong birai tulus
yèn sampun suka tan ketang

Kang mukmin tan ana kari
kantun namane kewala
miwah ingkang Islam kabèh
kari tandhane kewala
miwah kang ngaji Kur'an
akèh kêtungkul ing laku
ciptane madhêp ing liyan

Lumaku ingalêm pingging
kang minangka gamanira
êmas picis iku rêke
wêtênge dadi panutan
kêtungkul dening boja
dahat kalindhih ing tutur
tan pêgat madhêp ing dunya

Suwiji tan ana kari
kang umilih kabêcikan
miwah kang maksiyat mangke
tan parikudu cinêgah
ratunya kadya macan
kadi singa ki pangulu
munapèk lir asu alas

Wong pêkir miskin lir kambing
datan bisa amimitran
lwur paksi nèng kurungane
dene macan lawan singa
miwah kang asu alas
angidêri marang wêdhus
tan angsal mangane mentar

Tamat paman kang pawarti
ing mangsa dahuru jaman
Ki Wargapati turnya lon
langkung pamundhi kawula
ing pangandika radyan
wus manjing ing waktu Subuh
samya ngambil toya kadas

Gathak adan ngalik-alik
nulya waktu Subuh samya
rahadyan dadya imame
bakda pupujiyan rahab
donga matumpa-tumpa
ingkang amin sêsêg sayuk
Hyang Bagaspati kawuryan

Nyunari sèsining bumi
rahadyan aris ngandika
ingkang agung aksamane
ulun ayun dumugèkna
ing lampah mupung enjang
adrênging tyas ayun wêruh
patilasaning kadhatyan

Pajajaran duking nguni
Ki Warga aris turira
pun bibi ayun cacaos
sarapan enjing-enjingan
rahadyan ris ngandika
sangêt ing panrimah ulun
sampun mawi susah-susah

Bujêng lampah mupung enjing
Ki Warga dhêku sumangga
sakarsa ulun andhèrèk
wus linggar saking ing langgar
Ki Warga tansèng ngarsa
datan kawarta ing ênu
wus prapta ing patilasan

Kraton Pajajaran nagri
rahadyan miyat balumbang
wiyar awêning toyane
binatur ing sela krêsna
ingukir sasêkaran
dahat kacaryan sang bagus
Gathak Gathuk tan saranta

Gya anggêbyur rarya kalih
lulumban anèng balumbang
Ki Wargapati ature
punika kang patilasan
kang kantun mung balumbang
mangkya tumut Comas dhusun
blumbang agung paedahnya

Criyosipun tiyang ngriki
yèn èstri datan wêwêka
jalêr èstri samya ciblon
sabên ari ingkang malang
enggale kaping tiga
laminipun kaping pitu
tamtu lajêng darbe suta

Sela satêpining bèji
ingkang bladêr borèh sêkar
punika apan pupundhèn
dipunmumule ing kathah
manawi wontên tiyang
gadhah kajêng anyunyuwun
punapa sakadarira

Katrimah ingkang pamuji
sayêktos tamtu tinêkan
mila kajuwarèng ngakèh
kathah tiyang mancapraja
sami karaya-raya
mrêlokakên anyunyuwun
dhatêng Kyai Selagilang

Radyan mèsêm lingira ris
gih paman botên kadosa
atut rèh patilasane
wong agung ing jaman Buddha
tumêka ing samangkya
istijrate datan surut
labêt wus katarimèng Hyang

Sarèhning sampun dumugi
gyanulun myat patilasan
paman lilanana ingong
lajêng maring arga Salak
Ki Warga aturira
dhuh babo risang linuhung
bilih kaparêng ing karsa

Ulun sawangsa umiring
dhumatêng ing arga Salak
têmbe manawi rahadèn
wus mapan ing padhepokan
ulun kalilanana
wangsul mantuk dhatêng dhukuh
Jayèngrêsmi rum wacana

Paman kalangkung prayogi
Ki Warga nulya umentar
nglêmpakkên anak putune
miwah ingkang kulawarga
kang bisa nambutkarya
lan mamatutakên tuwuh
mrih manise tiningalan

