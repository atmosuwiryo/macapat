Nulya sarêng yata samya awiwisuh
Kyai Buyut dènturuhi
Ki Bayi nulya kukucur
Ki Pangulu awêwanting
bilas tangan wênèh kobok

Samyambanyu masuk tangan ting karucuk
santri lit rêbut kêndhuri
tangan tur têlês kasusu
sarêngan tangan rarywa lit
cinêlupakên mring gênthong

Garêjêgan rêbut dening sami wisuh
pinisuhan ting jarêlih
pipitan sikut-sinikut
rêrêjêngan lumuh kari
bak tangan gênthonge ambrol

Pêcah mak brol krèwèng wingka mêsat sumyur
liyan bathuk irung santri
toya blabar ing wong lungguh
santri tuwa kèh misuhi
durung tutug didhêdhêplok

Sanggon-gone kana kene gawe rusuh
nora patut dèncêdhaki
ambutuhake wong lungguh
yèn linggih nêlêsi jarik
têmah andhodhok mêthongkrong

Santri cilik kêmrêcêk nauri asru
prandene ngaruh-aruhi
bocah dèn-aranni rusuh
dhèwèke nora rêspati
mangan mathongkrong lir bangkong

Santri tuwa ana srêngên wênèh guyu
tan wusên rusuhing cilik
dan anadhah kabèh cakut
bêsêngèk pitik ngijènni
miwah bêtutu lan opor

Landhak banyak myang manuk kang wutuh-wutuh
rangkêp-marangkêp mawarni
myang jangan masungsun-sungsun
rongpuluh wadhah ngijènni
mangan kokoh dhokoh-dhokoh

Kyai Buyut linadèn kang êmpuk-êmpuk
Kyai Bayi matur aris
mring Ki Wanahita Buyut
punapa kang dènsaptani
wontên sadaya sumaos

Ulam kewan miwah pêksi myang ulam luh
kang dènolah adi-adi
sumangga sampeyan mundhut
kula ingkang angladosi
ngling ya bangêt tarimèng-ngong

Sarwi nadhah Ki Bayi tansah umatur
dene tan pati ngulami
namung tim nyuwil kur-ukur
tan liya kang dènkarsani
mung dhadha-mênthok lan susoh

Ingkang eca kyai kulit swiwi pupu
abodho têmên si kyai
êndhog kang êmpuk tan mundhut
myang liyane anyir-anyir
kabèh tan ana ginêpok

Kyai Buyut nauri wacana arum
ngong wus tuwa nora pati
mangan ngarah-arah ayu
wong tuwa cêrbaka bukti
dadi paraboting repot

Lah tutura wong tuwa kang mau-mau
iwak êndhog kinèn nyirik
suwiwi pupu bêrutu
myang iwak jêrowan sami
iku pakolèhe awon

Kayata wong wus sêpta kulinanipun
êndhog jrowan dèndoyani
besuk tuwanya glis lampus
gujih kaya bocah bayi
kèh repot lara kuwayon

Aku kiye suwe-suwe dadi tutur
mring sira ya Buyut Bayi
eyangmu canggah rumuhun
kasiyate marang mami
tutur bisik-bisik alon

Kinèn mangan iwake sêlira pêrlu
lan iwak landhak dènasring
tuture paedahipun
iwak sêlira binukti
tuwin ngumure tan repot

Dene iwak landhak iku pedahipun
sugih anak jalu èstri
lan santosa purusipun
miwah balung kulit daging
yèn waras oto tan repot

Kyai Bayi manthuk matur nuwun-nuwun
hêng hêng mêkatên kyai
ulam sêlira puniku
punapa tan karam ngèlmi
yèn landhak kalal kemawon

Kyai Buyut Wanahita lingira rum
êmbuh kalal karamnèki
lagi tuture puniku
wong tuwa amêsiati
têgêg ora anggon-anggon

Kyai Bayi kaluhuran sabda sêpuh
andhêku kalangkung ajrih
kojah paedah ginugu
Kyai Bayi Panurtèki
matur mring Ki Buyut alon

Kula nuwun apuntên sampeyan maklum
kula sarat angecani
ingkang pra wayah sadarum
supaya rahab abukti
dumugi kang raos-raos

Ngling Ki Buyut yèku pêrlu tur aplalu
mring sukane ing sêsami
mupung kêndhurèn akumpul
Ki Buyut gya ngancarani
payo putu-putuningong

Kang atutug sasukanira akêmbul
aja ering wigih-wigih
sun mupung misih andulu
sira mangsa sabên ari
mêmangan kang raos-raos

Kang liningan sêdaya umatur nuwun
bêrkah sampeyan kiyai
Ki Buyut maca Alkamdu
-lilahi rabilngalamin
Ki Bayi nundha wiraos

Lah gih dawêg sawarnining kang nèm sêpuh
kang dumugi kêmbul bukti
satêngah sun kaya kaul
akèh pakolèhing ati
mring anak myang sanak royom

Kang kêndhurèn samya lêga manahipun
tan ana tinaèng galih
mangan samya thêkul-thêkul
sabab ulam nandhing milih
kang kokoh jangan aserop

Ki Pangulu pêmangane dudu-dudu
puluke sabithi-bithi
angêpêl rada kêsusu
tan têlatèn angêpêli
tangane ukur nyakodhong

Sakèh ulam jangan cinarup winorsuh
sèrap-sêrop kêsusu glis
kêsêrêtên lêngguk-lêngguk
ambêgêgêg ngêpêl bithi
hak-huk lir anantang mungsoh

Dhêlêg-dhêlêg clêguk plêlêng lêd-lêd mrêngut
gupuh kang samya ningali
kiwa têngêne atulung
Suharja wruh adatnèki
pêngulu gulu dhinodhog

Mak talêthok cocor opor banyak mêtu
lêgêndêr byar brêbês-mili
wus ludhang nêbut dharudhut
astagpirollah halngalim
nulya tanduk mêksih kokoh

Ki Pangulu singa kang nawani ayun
tan ana ingkang tinampik
sabên dèntawani manthuk
tampi lajêng dènwadhahi
dalah lalaban anggêmos

Para santri akèh samya cucul sabuk
suka nutug dènnya bukti
sadaya angaji pupung
ana ngegoh lêmpèngnèki
enak wêtêng pinrih kothong

Kulawirya arosa pamanganipun
kuwarêgên anjêngginik
karingêtira akumyus
mèwèk ngunjal mêgap wahing
mak jêthut cathoke pêdhot

Talêthik bênik dhadha nêm ingkang runtuh
kotang mrêbènyèng rong nyari
manthêlèt kulite mêtu
ginaguyu para santri
wênèh mangan sarwa ngonjod

Lunga ngising yèn wus nulya wangsul muluk
anêmên lir wong angêlih
kèh mêngkono tingkahipun
ana kang kêsusu ngising
mlayu moncrot medang-medong

Andêlèwèr turut cingklok tungkakipun
kasusu dènnya bêbrêsih
kang niprat ing jaritipun
nora kongsi dènkuconi
ge-age wangsul ing ênggon

Thang-thêng mambu rowange pating barêkus
dènsingkang-singkang alinggih
mêksa ngungsêl-ungsêl muluk
kuwatir yèn tan dèndumi
barêkat mila drêwolo

Wênèh santri kasêlak-sêlak sru watuk
ting salêmprot upa mijil
mamahane ting kalêpyur
kancane samya nyrêngêni
wênèh kuwarêgên mukok

Apa ingkang kêmlêkêrên lêngur-lêngur
wêtêngipun dènirusi
kabèh dhènèh lèhe lungguh
wênèh kêlêlêgên kikil
mêcoco mata mêndêlo

Niba bêlêng pandêlikan hak-huk hak-huk
kancane nora praduli
pan wus akèh kang kadyèku
bêgja-bêgjane pribadi
ana atêtawa gêntos

Lah puniku ulam kang eca bêtutu
myang ulam kang adi-adi
lung-linungkên samya rukun
ênting sukane abukti
angêpah mung ngêsêp dudoh

Kulawirya amangan sarwi amuwus
lah mareneya Nuripin
sun angganjar pêmalêsku
sih pamule mring sirèki
margane padha aroyom

Saking sira jalare Mongraga rawuh
nèng ngriki sasat sirèki
ing gawe dadi mêmantu
amarêgi para santri
kiye ombènên duduh thok

Dènaranni duduh jangan campur bawur
miwah iwak sawarnining
kabèh ngong pêrês mrih duduh
wus campur dadi sawiji
sakêda ombènên kono

Saking gêdhe-gêdhening pasihanaku
ukur sakêda mêlêp thil
êntèkna kabèh dènatus
aja kongsi nora ênting
Nuripin mulat mêlongo

Kadipundi karsa sampeyan puniku
wus mênthêng-mênthêng puniki
paduka kèn nguyup duduh
wêtêng sampun mincip-mincip
pinêksa manawi ambrol

Kulawirya amêksa sarwi gumuyu
nora ilok anampik sih
cinangarkên kinèn nguyup
panggêngên napasmu thithik
mithêsa irung dènalon

Wus pinaksa Nuripin duduh dènuyup
lagya limang cêgok nuli
Kulawirya nêkêm gulu
tan kêna ngampah Nuripin
kagyat huwèk mutah sak-sok

Ting salêmprot macothot mamahan mêtu
lir nêmbur nyiprat rêrai
Ki Kulawirya kêlamut
kithêr-kithêr maratani
klambi kêthu ting dalêmok

Angêlèprèt nèng klasa angalur-alur
cècèk-bècèk gêcok mijil
kang mangan kèh samya kagug
kagugu gigu kawigih
mungkag-mungkug milu umor

Cungir-cungir ngucap priye iku mau
lagi samyeca abukti
dadak bulaeran rusuh
nulya wetanipun pinggir
samya alok santri ngêbrok

Jinaguran mring kancane ting garêblug
ambêng tan kongsi binagi
cok-cinocok rêbut dhucung
santri cilik nulya bêngkrik
rêrusuhan rêbut kokoh

Kalih ênggèn kang rusuh jagur-jinagur
têndhangan bithi-binithi
gumuruh pisuh-pinisuh
rare nangis ting jarêlih
tabokan popok-pinopok

Kang sadaya kêndhuri dinum kêsusu
prandene rusuh sakêdhik
rêbut kacèk samya njumput
ibut bikut bali linggih
brêkat talêning talênong

Ana kurang wênèh sêdhêng kang barêngkut
tan nganti dènkêbayani
kasusu santri kang rusuh
agêdrah rêbut kêndhuri
kèh brêkat wutah ambrobol

Sami udrêg lêdrug sêkul ulam ajur
anggadibêli kang sikil
akèh wong caripu sêkul
tan winuwus solahnèki
luwaran nadhah sakèh wong

Nulya winêdalan tap-sirih lan udud
watara kang santri-santri
panjang-ilang myang winungkus
samya nginang sadayèki
wênèh udud anyêroto

Udud nipah myang kang wangèn rokok wiru
kang sêpta kêlobot linting
sata lènyèt mênyan arum
kêlukuk myanganglantari
papahing katela gamblok

Ting pramomong lir ampak-ampak kang kukus
ngêmpor-êmpor mêmêlêki
ting karêrês ngakêp udud
nutug raosing kamuktin
warêg mangsêg mêndêm rokok

Kyai Bayi Panurta ngandika arum
kabèh nora sunwangêni
sawuse suka akêmbul
padha bubaran kariyin
kabèh nak putu tuwa nom

Ingkang banjur mulih lan kang sêdya wangsul
sasukanira pribadi
kajaba ingkang katêmpuh
aja tan ora abali
lèk-lèkan dhewe samêngko

Kang liningan sadaya wus samya mundur
ingkang maksih anèng ngarsi
kang rayi sadayanipun
lan Ki Dêmang Purasani
salong lurah santri golong

Santri Luci angirid sinomanipun
ngrêsiki kalasa lampit
ngundur panjang piringipun
kang ical pêcah tinitik
myang bokor tap sirih gembol

Wus mangkana barêsih dènnya kêkêbut
yata kang anèng wisma di
kang lagya ingendah luhung
Sèh Amongraga kang wingit
lênggah ingayap pra wadon

Ingkang ibu lênggahnya kapara ngayun
Turida lan Rarasati
lan pra nini pinisêpuh
kulawarga parèng èstri
samya karênan pandulon

Ni Malarsih nuduh mundhut dhahar gupuh
kang liningan Bok Sumbaling
sigra sinaoskên ngayun
Sumbaling lawan Cênthini
samya nglaladèni karo

Sêkul ulam mawarni pêpak sadarum
ingolah kang adi-adi
tinata atap nèng ngayun
tan ana piring kang alit
sadaya lancaran jêgong

Wus sumaos lêladèn dhahar nèng ngayun
Sèh Mongraga matur aris
yèn parêng punika ibu
prayogi dipunbucali
loro bonyo botên ilok

Pan brahala puniku cêgahing ngèlmu
Malarsih mèsêm èsmu jrih
inggih anak sang abagus
saking pikir kirang ngèlmi
mung ilok-ilok kemawon

Sigra kinèn ambucali sadaya wus
nulya ngling angancarani
suwawi wanting sang bagus
sigra Tambangraras aglis
anuruhi mring raka lon

Ki Sèh Amongraga lon matur mring ibu
punika ibu manawi
utami sadayanipun
sami akêmbulan bukti
kêrana Allah kemawon

Nulya samya amapan kêpang nèng ngayun
Tambangraras kinèn bukti
tan arsa ature nuhun
adan lêkas samya bukti
ana cicik ana dhokoh

Sèh Mongraga ngecani sarwi sidhêku
puluke mung sakêmiri
ginalintir tos lir watu
tan dhahar ulam sacuwil
namung sarêm lan têmu poh

Dadya wigih sadaya pupulukipun
wus nutug sadaya sami
linorodkên maring ngayun
-nira Tambangraras bukti
tapak asta ukur dhêsok

Tambangraras pamuluke mung satunjung
tigang pulukan nulya wis
sadaya wus samya turuh
cinarikan mring pamburi
tuwuk sadaya punang wong

Wus linorod rampadan luwaran sampun
nulya dhadharan sumaji
kang dadi palagumantung
palakasimpar mêpêki
lah-olahan ingkang raos

Gugurihan manis-manis sadaya wus
sumaos anèng ing ngarsi
yata ing wanci wus dalu
Sèh Mongraga matur aris
mring sang ibu sarwi anor

Lamun parêng kawula nunuwun maklum
iktikap tangat ing masjid
punika mèh wêktu sakur
sêdhêng toyastuti trêtip
kuwatos kalamun êpot

Ni Malarsih nauri wuwusira rum
inggih sumangga ing kapti
munajad maring Hyang Agung
kula ajrih anggondhèli
yèn wus mung bakda kemawon

Mugi nuntên kundur sareya tilam-rum
awajib ing garwanèki
parluning pangantèn pangguh
kêdah ing ratri mor guling
matur inggih Mongraga nor

Wus linilan Mongraga lumampah mêtu
sarwi gampare cinangking
kang ibu suka angungun
mulat bêgjane kang siwi
gêr sukure mring Hyang Manon

Ki Sèh Amongraga mring patirtan adus
wusnya suci nulya ngambil
busananira rinasuk
turuh kadas toyastuti
ambanjêd agama kaot

Wusnya ngambil kadas toyastuti
niyatira angilangkên kadas
kang cilik nir susukêre
nulya umanjing tajug
sigra sunat Sukril-wului
wus rong rêkangat salam
gya sunat Tahyatul
-masjidi kalih rêkangat
wusing salam ngangkat salat kiparati
rolas rêkangat salam

Tan kêsêlan-sêlan salatnèki
wusing Patekah mung surat Eklas
kang kinarya wêwacane
akasut sujud rukuk
tan kalêmpit dununging trêtip
myang mukaranahira
tan cèwèt sarambut
anuntung rolas rêkangat
ikram mikrat munajat lawan tubadil
coplok wus ngalih titah

Wusing rolas rêkangat kang akir
rukuk iktidal sujud alênggah
antara sujud karone
sarta lan trêtibipun
asta kalih tumumpang wêntis
tahyat akir iptitah
-ira trêtibipun
sunat hakekat amaca
sêlawat kang atasing kulawarganing
Nabi kita Muhammad

Salalahu ngalahi salami
nulya salam bakda wus paragat
tyas byar nèng jaman têngahe
jaman têngahan iku
ananira iya saiki
iki-iki balaka
tan mêngko tan wau
mangkana sèh Amongraga
nulya tatrap barjah jalalah suhuling
sataryah isbandiyah

Napas anpas tanapas nuwusi
patang prakara kang manjing mêdal
liniling-laling raose
ingarah bênêripun
ing parênge tibane uni
lamojuda ilalah
mot sanapas landhung
nulya dhikir napi isbat
wus angingkut ing cipta tingalirèki
satus klimah sanapas

Lapat lailaha ilalahi
linampahkên ilalah ilalah
nulya Allah Allah bae
lan hu-Allah Allah-hu
hu hu hu lan i i i i
ila ilalah lah
o o e e u u
miwah la la a a a a
pan wus jomblah tan beda wijiling uni
muni tan munasika

Saliyane wuwuse kang uwis
tyas wus kawas kawawas tan uwas
ing kêjêp liyêp layape
babahanira buntu
ningkup tan miyat ing bumi langit
lan nir nora na apa
pan wus suwung gêmplung
cêngêng plêng mung pêpêlêngan
mulyaning dad salat daim ismungalim
mancad panaul pana

Moring tingal pinancêr wus êning
ênênging karsa tan ana nglumba
akasut pancadriyane
pinêlêng ing pandulu
dadalan kang ilang mring sêpi
titis grana pusika
pusakaning kayun
kayungyun kaananing dad
datan osik ngulisik ênênge êning
badan budi tan obah

Pan mêngkana sênête wong urip
ingkang suning uning ing Pangeran
tan samar napi isbate
ait nganasir pagut
arambatan tanajul tarki
tan kêna ngilangana
tatakramanipun
yèn wus munggah budi mulya
Sang Hyang Maha Mulya lan mulyaning budi
abeda nora beda

Pan wus jumbuh sêmbah lawan puji
puji amuji ing dhawakira
iya dhewe nora dhewe
tanpa dhewe wus pupus
purna tan jali abadi
kae Sèh Amongraga
sawisira junun
tawakup marang Pangeran
analangsa apuranira Hyang Widdhi
wedaning kaluputan

Andêdonga rila mring Hyang Widdhi
kapindho sukur mringNabi Duta
sakèh rahmat jalarane
Jêng Nabi kang mulya nung
wus paragat dènnya amupit
kang dhingin marang Allah
pindho mring Jêng Rasul
wus sampurna tangatira
Ki Sèh Amongraga kondur saking masjid
alit panêpènira

Bakda wêktu palilah wus lingsir
wêngi wancinira bakda tangat
Amongraga kondur mangke
kang ibu maksih lungguh
lawan para sêpuh kang mêksih
sami andarus Kur'an
kathah kang wus turu
Tambangraras maksih lênggah
ngarsèng tilam nulya Sèh Mongraga prapti
alênggah ngarsanira

Ni Malarsih angandika aris
anakingsun Ki Sèh Amongraga
prayoga andika sare
anèng jinêm tilam rum
Amongraga umatur inggih
kawula kinalilan
layap nèng tilam rum
nuwun pangaksamèng galat
ingkang ibu nauri wacana aris
aywa awancak driya

Apan sampun dados wajibnèki
kapopohan ing donya akerat
mung kula andongakake
mugi tulusa runtut
aywa nganti sawalèng kapti
kula titip kewala
ing rayinta busuk
mangsa-borong gèn amulang
tan kapalang ing cêguk balilunèki
pasrah rèh wus pitaya

Amongraga dhêku matur aris
inggih mugi angsala pandonga
ing sudarma sakalihe
dêrmi kawula nuduh
langkung bêgjanipun pribadi
sawusira mangkana
Ni Malarsih mêtu
asare anèng mandhapa
maksih pêpak kang rayi tan ana arip
myang putra kalihira

Kyai Bayi angandika aris
mring kang garwa apa wis putranta
guling nèng tilam karone
Ni Malarsih umatur
inggih kados sawêg puniki
sadangunipun salat
atangat ing dalu
anèng tajug pamêlêngan
lagya enggal punika bakdanirèki
kawula wus apasrah

Sawusipun kula lajêng mijil
Ki Baywa ngling ya Allah kamdulillah
angandika mring putrane
miwah mring arinipun
padha tutugêna tan guling
kang maca kang trêbangan
miwah ngaji Usul
kang dolan catur wong-wongan
lèk-lèkanana sawêngi aywa na guling
ingsun turu priyangga

Wus miranti panggonan aguling
lan kang garwa Malarsih anendra
tata kang wontên dalême
sang pinangantyan wau
kang kalilan lênggah sarimbit
Amongraga ngandika
mring kang rayi arum
dhuh yayi kusumaningwang
asareya nèng tilam mangsane arip
rapuh sasore mula

Tambangraras liningan ing laki
pan kumêpyur tyasira nêratap
sarwi asêrêt ature
pukulun sang abagus
kawula kewala nèng jawi
paduka kang sareya
jrih kawula nuwun
Ki Sèh mudha Amongraga
lingira rum sarwi anarik astèki
dhuh sang kumalaning dyah

Aywa kalimpêt sira ing ngèlmi
palaling Hyang mring sira lan ingwang
ing ganjaran wus tan pae
nugraha Sang Maha Gung
pira-pira sun sira yayi
karone pinaringan
kawasa têtêmu
marang kang karana Allah
nulya Nikèn Tambangraras angabêkti
nut sakêrsaning raka

Gya winingkis kang samir cawêni
mangsuk sang ro kinanthi kang asta
wus tumamèng jro jinême
tumangkêp samiripun
Tambangraras tyasira ênis
kumutug kang sarira
kêtêg rêbut dhucung
dho cèng napase tyas mêlang
tuhu-tuhu katêmbèn cêlak priya di
kuwur kèh nyananira

Angandika Sèh Mongraga aris
mring kang rayi iya yayi sira
dèn-irama satitahe
mungguhing bab kang pêrlu
ing ngaurip têkabul ngèlmi
ngèlmi kang wus muktamat
ing sarak Jêng Rasul
-olah ingalèhisalam
aminihi mumuruk ing sira yayi
sira nêbuta sadad

Nadyan wus ahliya sira yayi
durung êsah yèn tan lakinira
kang amulang ing ahline
wajibe amumuruk
pan katêmpuh ing donya akir
ing ngèlmu lah nipêkah
samya pêrlunipun
sadad wajibing wanodya
iya sadad Patimah ingkah linuwih
yayi pasukên ing tyas

Aywa dumèh rèmèh iku yayi
wajib angucap ashadu anla
-ila hailalah dene
sun ngawruhi satuhu
tan ana Pangeran kêkalih
nanging Allah Kang Êsa
kang Tunggal puniku
dadèkkên alam sadaya
wa ashadu anna Patimah tin jrokril
karimi imra atal

Nubuwatin binti Muhamadin
salalahu ngalihi wasalam
sun nêksèni satuhune
Dèwi Patimah iku
lintang johar ingkang mulya di
kang dadi ratuning dyah
kang acahya mancur
kang putra jêng Nabi kita
Muhammad dinil salalahu ngalahi
wasalam ngalaeka

Ywa pepeka kang jatmika ngèlmi
jatmikaning ngèlmu iku sarak
iya sarengat yêktine
lawan tarekatipun
kang minangka wadhah sakalir
dene ngèlmu hakekat
lan makripatipun
minangka wiji nugraha
wiji yèn tan tumanêm wawadhah bêcik
bungkik nugrahanira

Mulane yayi dèn-ngati-ati
sarengatira kudu santosa
asarèh akèh pedahe
aywa langar ing ngèlmu
yèn kêprècèt ambilaèni
murungakên kasidan
dene langar iku
hakekat tinggal sarengat
iku akèh langar pangrasane uwis
angrasa badan mulya

Solah tingkah muna lawan muni
aja salat ta pan uwis salat
mangkono sapapadhane
iku yayi dènemut
yèn manira tan ana benjing
sira kariya wirya
lamun ana catur
kang mangkono iku uga
watak ladak kasêlak calak kêcelik
cêluk-cêluk ing setan

Singa kang dènlakoni tan dadi
dudu dêdalane dalillolah
kang mupit Mukammad rasèh
adalil lawan madlul
Kadis kudu lawan kudisi
ajênak lawan Kiyas
kisas lawan kusus
iku ugêring sarengat
lapal makna murat rasa dènkaliling
iku ahli utama

Rong prakara yayi dènpakeling
dhingin kudu wêdi maring Allah
kapindho lawan lakine
iku ganjaranipun
donya kerat kinacèk bêcik
traping wong wêdèng Allah
tan pêgat adarus
ing Kur'an kalawan salat
parlu sunat lan tangatira ing wêngi
têpakur maring Allah

Dene nora pati turu yayi
wong kang mêlèk sajroning palilah
tumpa-tumpa ganjaranne
sinung ilham Hyang Agung
isih jrênihira awinih
budi luhur utama
sidik ing pamuwus
awas maring kira-kira
ngèlmu ingkang samar-samar sinung uning
malêkah tyas musthika

Samono iku ganjaran nicil
lagyèng donya durung ing akerat
pira-pira kèh tikêle
dene trap jrih ing kakung
apan iya kalih prakawis
kang dhingin kudu iya
mituhu ing wuruk
ywa maido analimpang
kapindhone kudu pasrah maring laki
kumambang ing wisesa

Kang tumanêm yayi donyèng akir
aywa sêla-sêla salah tampa
tumpa-tumpa durakane
angkuh êning kang kukuh
eling-eling sira dèneling
nêlangsa ing Pangeran
nêlangsa ing kakung
yèn sira wus narimèng tyas
yêkti amrêtandhani Hyang Maha Sukci
bineda kabèh beda

Budinira badanira yayi
nora rêgêd bundhêt nora randhat
ginantungan rahmat bae
donya akeratipun
donya rahmat saking ing laki
akerat rahmat Allah
ro iku acukup
kayun pidarèni ika
ingupaya uripe banyu kêkalih
ing donya ing akerat

Tambangraras tyasira mranani
katanêman wuwulanging raka
sumilak padhang driyane
ing surup pan wus kayup
datan ana ingkang kalêmpit
dhasar wus ahlinira
brangti maring ngèlmu
ing mangke wah angsal wulang
langkung sanggêm agêmi marang agami
ngugêmi rèh kang tama

Ing patêmon Sèh Adi Mongragi
tan pati amrih bakda dukulan
namung agama kagême
winulangkên sang ayu
kang rahayu lêstarèng budi
ngandika yayi sira
apa wus sumurup
kang rayi matur anêmbah
inggih brêkah paduka kawula pundhi
tan nêdya apepeka

Amongraga mèsêm sarwi narik
astanira Nikèn Tambangraras
sang ayu kumêpyur tyase
riwenira akumyus
kawistara netyèsmu ajrih
alon dènnya ngandika
dhuh yayi sirèku
sarèhêna driyanira
manawa na eblis momor sambu yayi
ngrêgêdi musliming tyas

Pan mangkana Ki Sèh Amongragi
sabên sêrukuk dènira mulang
tansah anyandhak astane
yèn taksih tyas kumêpyur
dèrèng karsa amanggut kang sih
wêdharing karasikan
yèn ta dèrèng junun
angantiya pirang dina
apan maksih anganti ahlinirèki
mangkana karsanira

Tambangraras rumaos ing kapti
yèn mangkana sangsaya pirêna
cipta tan ana tuwuke
nadhahi wulangipun
driyanira angganing agni
tan warêg ing galinggang
ing supaminipun
Tambangraras wus nugraha
pan kabuka hidayat wulanging laki
alandhêp tan kumêdhap

Ni Cênthini mèpèt aniniling
andhêkukul nèng waton leyangan
angula-ula ngêlèlèh
mapan sadangunipun
anyathêti sacandhaknèki
kacandhak uga nora
akèh kang kacakup
ngalap bêrkah rèrèbètan
samangsane ing jro banène anangis
Cênthini tumut waspa

Kancane sami pating kalisik
nora jamak Bok Cênthini ika
anêmên nênilingake
bêrkate wong angèlmu
karêm wuwuh dipunlilani
ngong mangsa mangkonoa
Ni Sumbaling muwus
wus payo cuki kêntèlan
ya wong têlu pasangane lintang palih
kalêthêk thèr kêntèlan

Awiwit crak-crèk mangan asisir
sami masisir wiwitanira
arêbut laku picise
anyublik karya têlu
wênèh gawe liliman putih
rame cêgat-cinêgat
kang kasêsêr nêpsu
muring-muring ge uwise
ingkang dhakon ting karêsêg andhok ambil
alon gumêdêr bungah

Ingkang wontên jroning tilamsari
Amongraga alon angandika
myarsakna yayi mangkene
mungguh sampurnanipun
ing asalat tigang prakawis
kang dhingin suci badan
kaping kalihipun
kang asuci lesannira
kaping têlu kang suci atinirèki
tan kêna yèn gampangna

Iku ugêr wong kang ahli kusni
anucèkkên ing têlung prakara
badan lesan lan atine
ana dene trapipun
bangsa badan kudu rêrêsik
panganggo lawan prênah
ing asalat iku
wruh parlune yèn wolulas
ingkang dhingin niyat kasdu takrul takyin
takbir marang Patekah

Rukuk lan iktidal adêgnèki
sarta lawan tumaninahira
sujud loro antarane
kalawan lungguhipun
tahyat awal têrtibirèki
salawat ingkang atas
ing Nabi puniku
lan atasing kulawarga
lawan tumaninah sarta ingkang têrtib
asalam jangkêpira

Tambangraras umatur ngabêkti
punapa kalilan umatura
mring jêng paduka têtakèn
Mongraga lingira rum
êndi pitakonanirèki
Tambangraras turira
kawula nunuwun
wulang dununging asalat
kang sêjati ngadêg rukuk sujud linggih
angsal saking punapa

Niyat sampurnaning kang sêjati
sêjatining takbiratul ikram
kawula nuwun jinatèn
kang raka ris amuwus
iya yayi ingsun wartèni
masalahing asalat
kang sampurnèng dunung
takbir mukaranahira
aksarane wowolu puniku yayi
iya iku kawruhana

Wit alip mutakalimun wakid
lamta bêngil lawan lam jaidah
he-huakad limtamsore
kapkabirah bèrubu
birah rèra pingul drajadi
jangkêp aksara astha
mangka kumpulipun
pan dadi patang prakara
ikram mikrad junajad lawan tubadil
ikram cêngêng têgêsnya

Ingkang lali ing sabarang kalir
solah tingkah sajabaning salat
tan katimpah ing liyane
ingkang plêng parêngipun
lawan niyat tibaning takbir
ana dene kang mikrad
mungguh têgêsipun
munggahing budi kang mulya
budi mulya mulyaning salat masuci
suci jatining êdad

Dene kang tubadil iku yayi
pan kagêntèn kang badan wus singsal
mobah mosik sru lirihe
polah tingkah kang wau
wus kagêntèn polah sa iki
iki polahing salat
êbad ingkang agung
ana dehe kang munajad
têgêsipun sapocpan iku yayi
ucap-ucapaing salat

Apocapan lawan êdad yayi
salat iku suhul maring êdad
basa suhul wong tan pae
dad kang sipat rahmanu
dad kang asma isbat lan napi
êdad ingkang apêngal
iya kun payakun
iku yayi hak hakekat
salat iku mulyakêna kang asuci
luhurna kang kuwasa

Ingkang muslim wiritira yayi
têtalinên pikukuhing iman
wolung prakara kang tajèh
kang dhihin sipat kayun
têgêsipun puniku yayi
urip tan kênèng pêjah
ing salatirèku
pindho kadirun kuwasa
tan kêna pês kang kuwasa salatnèki
tri muridun kang karsa

Kêras kan tan kêpalang lêstari
salatira ywa nganti kêpalang
ping pat samingun têgêse
pêngrungu kang tan buntu
tilingêna salatirèki
basirun kaping lima
têgêse andulu
pandulu tan kênèng wuta
kang waspada amandêng salatirèki
liru loroning tunggal

Ping nêm ngalimun kang ngawikani
kawikanana jênênging salat
tan kêna bodho dhompone
pitu mutakalimun
pangandika tan ngaping kalih
yayi pangucapira
kang cêtha ywa gangsul
iya saucaping salat
ping wolune sipat bakin langgêng yayi
kang langgêng salatira

Tambangraras tyas sêmada rapih
kandhih dening wuwulanging raka
tan pati akèh nyanane
nêmbah alon umatur
nuwun lajêngipun kang mugi
tuwan ambabarêna
Mongraga lingnya rum
iya yayi pirsakêna
ing asalat adêge asal ing gêni
dudu gêni kang mangwa

Dudu gêni kang amurub mati
gêni kang sipat patang prakara
roh ilapi sêjatine
lan roh rahmani iku
roh nurani lan roh rukani
sakawan iku mulya
cahya ingkang kudus
kuduswiwinihing duryat
duryat iku winih papêsthènirèki
kang pêsthi salatira

Rukuk iku angsal saking angin
dudu angin barat lesus bajra
dudu kang gumrêbêg kiye
dene angin puniku
angin kang sipat kawan prakawis
napas anpas tannapas
kaping pate nupus
nupus wiwinihing ruhyat
ruhyat iku apan wiwinihing urip
kang urip salatira

Dene sujud iku asal warih
dudu warih kali sumur sêndhang
mangkya asat agung dede
dene banyu puniku
ya kang sipat patang prakawis
roh rabani kalawan
roh nabati iku
ping tri roh kewani lawan
roh jasmani jangkêpe kawan prakawis
ya yayi dunungira

Roh jasmani pan iku wiwinih
wiwinihe kang mêrtabat sapta
mêrtabat wiwinih mangke
ing kadadeyanipun
ingkang dadi salatirèki
dene lungguhe salat
asal bumi nêngguh
dudu bumi kang kêncikan
dudu bumi kang mêndhukul iku yayi
ya bumi pat prakara

Ingkang dhihin wadi lawan madi
mani lan maningkêm papatira
maningkêm winih ngajalê
dene ajal puniku
winih kalanggêngan tan gingsir
ingkang langgêng ya sira
ing salatirèku
dènbrangta sira ing salat
pan pajunên ing têlung prakara yayi
iman tokit makripat

Tekadêna tokitira yayi
balêdhagên ya ing antêpira
aywa mèngèng salah wèngwèng
kang lumuh maring wurung
kang kapengin marang kadadin
sêjatine jatmika
ênêngira lugu
ênêng narik kalanggêngan
langgêng pati mati sajroning ngaurip
urip kang ahli pana

Tambangraras tyasira wus wêning
padhang narawang tan kumalêndhang
wus sampêt pasang surupe
mangkana kang mulang wruh
wus andungkap wancinirèki
pot palilah ijabah
pajar gidib Subuh
Ki Sèh mudha Amongraga
ngandika rum sarwi anarik astèki
dhuh yayi Tambangraras

Mumpung awal maksih pajar gidib
wêktu Subuh utama kangawal
pajar gidib ing bakdane
payo yayi awêktu
Nikèn Tambangraras agipih
kinanthi astanira
mijil ing tilam rum
Cênthini gêpah tan têbah
pan liningan mring Sèh mudha Amongragi
apa wus sore mula

Nora turu dene aglis prapti
cèthi Cênthini umatur nêmbah
inggih Jêng Tuwan wiyose
marma dèrèng aturu
lamun wontên karsa anuding
rayinta ing kawula
aywa kongsi asru
Mongraga mèsêm ngandika
mring kang rayi yayi iku si Cênthini
kaprênah apanira

Nikèn Tambangraras matur aris
punika kadang-katut kewala
kula trêsnani wiyose
sabab piyambakipun
langkung trêsna dhatêng ing kami
mila kawula trêsna
nglêgakkên tyasulun
Sèh Mongraga lon ngandika
iku bêcik pan manira mèlu asih
ing mitra cèthinira

Krana olih hidayating ngèlmi
mêlèk sawêngi mênangi wulang
akèh kêcanthèl surupe
Cênthini nêmbah matur
brêkah tuwan ingkang kapundhi
nulya mijil kaliyan
mring patirtan adus
wus suci nulya busana
laju ngambil toya wulu maring masjid
gantya kang rayi siram

Cèthi Cênthini kang angladèni
sawusira siram nulya kadas
Cênthini tan kantun mangke
Mongraga adan Subuh
ngalêp-alêp swara ngalapsih
manis arum arênyah
muluh rêmak êmpuk
mangkana kang nèng pêndhapa
myarsa swaraning adan samya atangi
kang turu ginugahan

Samya Subuh para santri-santri
mring masjid gêdhe wus binêndungan
aramya rêmpêg swarane
nutug dènnira Subuh
bakda pajar byar surya mijil
mudhun kang samya salat
bubar wênèh mantuk
kang wangsul marang pandhapa
Kyai Bayi Asubuh anèng pêndhapi
enjing lajêng alênggah

Pan ingadhêp ingkang putra kalih
Jayèngwèsthi miwah Jayèngraga
lan para ri sadayane
Sharja Wiradhusthèku
Ki Panukma Panamar tuwin
kalima Kulawirya
anulya kang rawuh
Ki Sêmbagi lan Jumêna
tan adangu Ki Pangulu Basarodin
lawan samodinnira

Nursukidin lan Ki Talabodin
murit Jaki lan Ki Pranahita
myang lurah-lurah santrine
sarênti dhatêngipun
dêmang Purasani kang prapti
pêpak kang kulawangsa
atap anèng ngayun
tan dangu Sèh Amongraga
marêk dhatêng ing rama Kiyai Bayi
samya mingsêr kang lênggah

Kyai Bayi ngandika mring Luci
esuk bêcike padha madhangan
ngêt-angêtan sêga-gorèng
lawan iwak bêtutu
sêga ramês ingkang mêpêki
sêga tumpêng kewala
nêmbêlèha wêdhus
sawiji bae dèniras
cawisana gêni arênging kusambi
cokak bubuk marica

Wedang srêbat kopi aja lali
santri Luci gupuh nulya mentar
mring dalêm andhawuhake
Ni Malarsih agupuh
angrêtèni lêladènèki
miwah ingkang dhêdharan
srabi lawan puthu
sawarni enjing-enjingan
wusnya pêpak nuding Sumbaling Cênthini
kinèn angladèkêna

Ni Malarsih wau ingkang ngirit
lan kang putra Nikèn Tambangraras
angladèni ing kakunge
sinaoskên ing ngayun
sêkul ulam dharan mawarni
santri Luci maragat
wêdhus siji lêmu
wus barêsih jrohanira
sinaoskên bêkakan mêntah nèng ngarsi
lan sujèn gya pinurak

Kyai Bayi angandika aris
sumangga samiya sêsèmèkan
kula turi turuh kabèh
ingkang liningan gupuh
têpang kapang kupêng awanting
samya awiwijikan
kocor atuturuh
adan lêkas samya nadhah
Ki Pangulu aprawira dènnya bukti
dhokoh cekoh acikat

Rambah-rambah kokoh maratani
sêkul ramês lodhèh bobor pindhang
sêkul tumpêng sêkul gorèng
satêngah nyamuk-nyamuk
dènsêsambi ambakar daging
ukur angêt kewala
wal-wul apikantuk
Ki Kulawirya anabda
kang Pangulu mêngko dadi gawe malih
munggah dhodhog-dhodhogan

Dika eling-eling kala wingi
Ki Pangulu anauri sabda
dadi dhodhogan bêgjane
kang myarsa gêr gumuyu
dèntekadi têmên kiyai
mangkana Ki Sèh mudha
Amongraga amung
anadhah ngecani sarak
pulukipun alit mung samiri bungkik
ginalintir kewala

Samya nutug dènnya kêmbul bukti
menda satunggil têlas pinangan
kêdhik kang linorodake
wus nutug samya turuh
Ni Sumbaling lawan Cênthini
anyarik sêkul ulam
linorodkên sampun
gantya dhêdharan tinêrap
anèng ngarsa juwadah jênang surabi
wajik lan puthu mayang

Lèmpèng ulèn-ulèn wêdang kopi
gêmblong ledre isèn-isèn sêga
myang isèn-isèn gêdhange
bakaran pisang suluh
pisang raja dhamplak kang kuning
wus sumaji ing ngarsa
kang ngladèni mundur
Malarsih lan Tambangraras
samya nadhah lan Ni Daya samya bukti
Malarsih angandika

Mring kang putra Tambangraras ririh
sun têtanya babo marang sira
lah kapriye sira anggèr
apa wis bakda dukul
katètèsan sacaraning sih
kang putra aturira
pan kawula ibu
ing jro wêktu kang palilah
kawula pan winulang pratikêl ngèlmi
natas sadalu pisan

Pan kawula sangêt dèrèng ngrêti
dèrèng sumêrêp basa pasihan
tan sagêd umatur mangke
kang ibu alon muwus
dadi durung bakda dukuli
kaliwat rèrèhira
panyananingsun wus
linuwar ing karasikan
ni mBok Daya nambungi wacana aris
puniku anèh tama

botên limrah sêsamining sami
nêdhêng malih akir balègira
tan nyana lamun arirèh
saking agunging ngèlmu
lan pratandha jalma linuwih
langkung panarimanya
putranta sang ayu
Malarsih linge gih ta lah
lajêng tutur marang ing putra mawêrdi
dhuh Nikèn Tambangraras

Sukur Alkamdulillah sirèki
kang muga sira bisa-a krama
têlung prakara ywa wèngwèng
poma sira kang emut
tyas dèn-gêmi wêdi gumati
lire wêdi kang pasrah
ywa maoniwuwus
mung lakonana kewala
kang tumêmên ing lair tumêkèng batin
kang mantêp aja owah

Lire gêmi sira dèn-akunci
aywa boros têrobos ing pêkah
pêkah samukrim-mukrime
ala lan bêcikipun
ingkang akèh sanadyan kêdhik
pan iku gêmènana
kang narima sukur
wuruk iku ya nipêkah
ingkang gêmi akunci maring wêwadi
ywa rèbèt ing wicara

Liring gumati sira kang asih
marang kang dènrêmêni ing priya
kang miranti sadhêmênne
basa miranti iku
wusa wontên katon cumawis
sira nyandhang amangan
myang anginum ranu
kang kasatmata ing priya
aja kolon singlu sabarang pakarti
antinên priksanira

Pamurunge pan têlung prêkawis
dhingin wani wanuh asèmbrana
tan mituhu ing wêkase
ambadalakên wuwus
asring-asring anyêmpaluki
basane mêndhalungan
diksura dhahulu
nganggo atine priyangga
kang mangkono tan winahyu bangsa inggil
andhap sêsaminira

Kapindhone nora angugêmi
barang ingkang dadya sisimpênan
dènêbrèh dènèwèr-èwèr
tan duwe owêl luwung
tan rumangsa pawèhing laki
angrurusak nipêkah
myang wadining wuwus
ngadhul-adhul mring têtangga
iku pêdhot dhêrodhot tan bisa bêcik
acorah janma rucah

Kaping têlu tyase sangga-runggi
rêmên ningêt alumuh satmata
mangan ngombe kudu dhewe
karêpe anunungkul
tan pasaja tyase bêsiwit
gawe sawiyah-wiyah
nora pati kudu
laki sunatan kewala
kang mangkono êntèk talitining titik
dan kêna tinakokna

Soring-asor tyas mangkono nini
wiranging wirang lamun binuwang
tan kanggo marang lakine
pêthot gendholanipun
tanpa jiya papa pinanggih
kalunta kawlas-arsa
sangsayane muput
mung iku pituturingwang
iya nora bisa sun-nglakoni nanging
wong tuwa kudu warah

Nikèn Tambangraras matur aris
inggih kalangkung nuhun kawula
wulangpaduka wiyose
mugi kawula ibu
asagêda suwitèng laki
tan rumaos mah-imah
pan sêdya anglêbur
tapak-tilas dêlamakan
sarta siyang dalu kawula amundhi
ing brêkah ibu rama

Yata wau wontên ingkang prapti
tiyang pipitu sami kapalan
kèndêl nèng lawang korine
santri Luci andulu
lamun ana têtamu prapti
Ki Luci sigra mêdal
mariksa wus tundhuk
tinanyan sojar utusan
kinèn matur maring Jêng Kiyai Bayi
duta mrih samya sowan

Anganthuki sigra santri Luci
praptèng ngayun angaturi ninga
yèn wontên dhatêngan mangke
kinèn nimbali gupuh
santri Luci sigra amanggil
kerid ing lampahira
dhayoh wong pipitu
wus kinèn lungguh ing pandhapa
ingacaran wus binagèkakên sami
matur nuwun anêmbah

Wong pipitu majêng gênti-gênti
samya umatur lampah dinuta
ing putra kèn nyaosake
ing patumbasing apu
saking Surapringga Garêsik
Sidayu myang ing Tuban
ing Rêmbang pra sunu
kang pasumbang tinampanan
sadaya wus katur mring Jêng Kyai Bayi
ingkang rongpuluh reyal

Kang wolulas mung nêmbêlas anggris
limalas kêton kang rolas reyal
Ki Bayi alon dêlinge
inggih andika matur
mring anakmas Tumênggung Grêsik
miwah putumas Rangga
nak Dêmang Dèn Bagus
Dèn Bèi Wiryapuspita
sangêt panrima kula sukur ing Widdhi
inggih Alkamdulillah

Mugi winalêsa sihing Widdhi
rahayune têtêping agama
mring anakmas sadayane
pra duta nêmbah nuhun
samya matur anyandikani
sarta sinungkên nulya
marang garwanipun
mring Malarsih wus tinampan
gunggung arta wolungdasa-kawan anggris
pan langkung tigang sêka

Kyai Bayi Panurta ngling aris
Luci sira ngruktiya sugata
myang jaran kae sukête
ingkang liningan gupuh
angruktèni sugatanèki
Ki Bayi malih nabda
mring pra duta wau
kewala sami cêlakan
kêrana Lah sami matur nuwun inggih
pan ing ngriki kewala

Kalih dene punika manawi
wontên pandonganipun putranta
putra paduka kramine
ing pundi angsalipun
mantu tuwan besan Jêng Kyai
manawi ing nagara
tuwin sami dhusun
Bayi Panurta ngandika
inggih dika matur yèn dinangu mangkin
mêmanton tanpa besan

Kula dudutakên olih santri
santri kang saking Karang Buyutan
ngumbara kasasar mrene
dadi manira pupu
sarta baya wus têkdirirèki
jodho wallahualam
karsèng Hyang Maha Gung
manira datan kuwasa
gawe dhaup luwih karsaning Hyang Widdhi
ingong drêmi kewala

Samya dhêku pra dutèng ngabêkti
sarwi miyat sang pinangantyan
langkung wibawa sêmune
tan kuwasa andulu
sanginggiling tênggak blêrêngi
kamitênggêngên mulat
marang sang abagus
mangkana wus sinunggatan
nulya pamit caraka wus dènlilahi
nêmbah lèngsèr wus mentar

Yata ingkang samya nèng pandhapi
Kyai Bayi lan para ngulama
ngususkên têpsir murade
sadaya sami kadung
datan pati mêtu muradi
sami cipta kayoman
marang sang abagus
pangantèn Sèh Amongraga
samyanjurung sumangga ing rèh muradi
têpsir hakêkatira

Kyai Bayi Panurta ngling aris
dawêg anggèr anak Amongraga
andika muradi lire
kitab Ibnu Kajaru
nulya gipih Sèh Amongragi
kang kitab gêng tinampanan
rêkal wus nèng ngayun
patitis wawacan ilhar
pamaosing nuju lapal sapinati
kamli sartu albahra

Pidalika wa-al bahri kamli
sapinatan lajêng têgêsira
mangkana pangandikane
mênggah lapal puniku
pan pêrau anèng jaladri
wontêna pira-pira
sarah myang pêrau
sêgantên tan kenging kêbak
wa punika kaelokaning Hyang Widdhi
pêrau mot sagara

Sumanggèng karsa kang sadayèki
miradipun tujêming hakekat
kang tan pêdhot sarengate
yèn mêthot sarak kupur
ingkang mawi lapal puniki
ing dalil innalaha
layu gayi ruhu
inna insani gajiran
wakulihi sadaka ngabdi pikulli
sumangga miradira

Kyai Bayi nyanthêng tan kêna ngling
para sêpuh anjêtung sadaya
manthuk-manthuk wênèh gèdhèg
rumaos miradipun
tuna dungkap ajrih manawi
tan têpung ing sarengat
asalayèng kawruh
dadya ngalênggêr sadaya
Jayèngwèsthi tansah mèsêm mring kang rayi
sasmita mathêm ing tyas

nênggih Ki Pangulu Basarodin
Ki Suharja lawan Wiradhustha
Panukma lan Panamar-e
Kulawirya pra sêpuh
sami matur mring Amongragi
prayogi minuradan
kang supadosipun
sadaya angalap bêrkah
rujukipun ing sarengate ing pêkih
Ki Bayi nambung nabda

Inggih lêrês aturipun sami
sami talabut lan ngalap bêrkah
ing mirad pan dèrèng rasèh
Amongraga tumungkul
alon matur anyandikani
anulya pasal murad
sagara mot prau
parau upamaneka
wujuding kawula puniku yêkti
jêladri upamanya

Ngèlmuning Hyang ingkang anglimputi
tan kêna sad lan tan kêna kêbak
ing parau myang sarahe
de ngèlmuning Hyang Agung
yèn ta lamun dipuntulisi
kayu ing ngalam donya
karya kalamipun
godhong kabèh dadi papan
samodra gung kinarya-a mangsi maksih
kèh ngèlmuning Pangeran

Murad kaelokaning Hyang Widi
dalika ngaksu mêngkana pama
pêrau mot jêladrine
jalma ingkang wus mashur
kalbi mukmin baitollahi
mukmin kang sampun kawas
wakasun kasiyun
kang ti nandhang kaluputan
upamane angin margèng tulup nênggih
iman tokid makripat

Ingkang karsa muji amrih asih
nugrahaning dad kalawan sipat
kang êsa ing apêngale
têgêse tyas puniku
kang cumadhang karsanirèki
tyas rohani punika
sèngga damar murub
nèng jroning gêdhong wilayat
apan gêdhong wilayat punika ati
damar roh rohaniyan

Datan ana patinipun nênggih
urubipun lan palêtikira
saking jro gêdhong pancêre
pancêr lan panthêripun
ya lailaha ilallahi
Muhammad Rasullolah
kang waspadèng kèwuh
soroting dad lawan sipat
yèku loroning tunggal kawula-Gusti
sura lêgawèng laya

Kang wus awor tekad lawan ngèlmi
ngèlmi kang wus manjing maring tekad
tekad manjing ing badanne
badan upami prau
pêrau kang amot jaladri
jaladri ngèlmuning Hyang
sarengating Rasul
tarekating Rasullolah
hakekating Rasullolah makripati
Rasul jalawa ngaja

Dhêdhêp sirêp tan ana cumuwit
kang alênggah andhêkêm sadaya
myarsakkên murat rèntèse
tan ana salang surup
lsamya angsal pedah mangêrti
saking gênah aprênah
samya manthuk-manthuk
kabèh angloloyop netya
saking sangêt pangungunira ing kapti
kaluhuran ing murat

Angling malih Ki Sèh Amongragi
wakulihi tangala sadaka
ngabdi pikuli murade
andikaning Hyang Agung
sakèh dalêm iya puniki
ya têkèngsun tan liyan
inallaha la yu
-gayiru wa man saian
satuhune Allah datan angowahi
mring sawijining titah

An insani gariyan riati
ingkang owah-owah bangsa riyah
kita piyambak kang sèdhèng
saking aral tan kiyur
man lasara ngilman maoti
têgêsipun sing sapa
tan dadi kang ngèlmu
mati bae sajêgira
nora nana antaranya uripnèki
dalika paokaha

Waman sara ngilman lamaoti
kayana bayan ing têgêsira
sapa kang dadi ngèlmune
urip ing sajêgipun
nora mati kewala ngalih
panggonane kêdhatyan
lawan malihipun
manda kalapil maota
najis muna suma sipat turabani
têgêse lan sing sapa

Wong ingkang manjing ing dalêm pati
mangka ilang jisim kawimbuhan
malih sipate Hyang rêke
ing riku gyan pêkewuh
bok tumpangso asalah kardi
kêdah têrang lan murad
ywa kanthi katrucut
amêsthèkakên nèng swarga
kang dènarsa-arsa mung ngarsanirèki
lir nagih tanpa potang

Kados punapa gènnipun olih
wontên rungsite raosing mirad
tan kenging gagampang lire
kacênthok duraka gung
sabab dening gêgampang angling
tan parah ing sarengat
mêntah dèrèng kusus
bilai donya akerat
kamlêkêrên kawruhe pan ora dadi
dadak anjêjak sarak

Sarak borot kècèr borak-barik
dadya siya-siya maring badan
wong kang anggêmpal sarake
têmah klurung kêpaung
nadyan bênêr ngèlmunirèki
yèn maksih tinggal sarak
sarake Jêng Rasul
Jêng Rasul punika apan
sayêktine wus wujuding Gurujati
jatining rasa mulya

Mulyaning dad sipat apngalnèki
sakathahe ngèlmu lair miwah
batin myang agal lêmbute
tan liyan saking Rasul
mila mring wêwalêr dènajrih
ing cêgah lawan pakwan
batal karamipun
karam ing kawan prakara
karam tingkah myang karam ing pênganggèki
karaming pêpanganan

Karaming pamuwus jangkêpnèki
ingkang nêrak pêwalêr punika
kang karam kapir yêktine
têgêse pan katutup
katutupan tan wruh ing yêkti
kene dènranni kana
lor dinalih kidul
arahab maring kang karam
nora rahab maring kalal kadhangnèki
tan ana batal karam

Gih punika kopar kupur kapir
wus mêrojol mêtu saking sarak
sèjèn agama kapire
punika kang samyèmut
ya agampil saking sakêdhik
kêdhik saya akathah
padune abubruk
ngèrèti hukum Pangeran
jare wênang sêbab kitèki kêkasih
tinimbang lawan kawan

Kang punika tiyang anggêgampil
cebol kawruhipun gêlangsaran
ngèlmu pala wija pèndhèk
tan kacacah ngalungguh
pan wus kanas adêgan têbih
tan kacêlêk ing sarak
pancèn gêcul ngunthul
têtêp tiwas ing ngagêsang
ingkang sami lênggah micarèng jro ati
dhèmês angganthèt murat

Abagus jatmika ruruh
pasang sêmonne awingit
pantês trahing awibawa
wangune angrêspatèni
cahyanira anranggana
tumeja sumunu wêning

Ngong-duga oliya luhung
wijining mukti mêngkoni
katara lungiting basa
liringe amrabawani
singa sinatmatèng tingal
tyas gugup mèngèh ngabêkti

Ngulama sadaya kêthur
tan ana purun mapali
kayoman tyas tan gulawat
kabêncih rêmêking galing
wangsul sih samya narima
mindhak dhangan sêrêpnèki

Mangkana kang para sêpuh
graitanira jrih asih
marang Ki Sèh Amongraga
samya matur ngasih-asih
Ki Pangulu aturira
myang kabèh ambiyantoni

Mugi lajêngna sarukuk
êngkas bab kang angèl malih
nulya Ki Sèh Amongraga
amiyak kitab Ibbêni
Pajar anglêrêsi pasal
kaelokaning Hyang Widi

Walkapiru parilatun
wa-al Islamu sunatin
kapir parluning agêsang
Islam sunating ngaurip
kang myarsa sami anjola
saking wênèh pasalnèki

Kabèh guyu-guyu gumun
wontêna saking satunggil
ingkang graita ing murad
tan sumêrêp kanthètnèki
kang rujuk marang sarengat
kodhênge rumaos têksis

Samya conthong ing pangrungu
Sèh Amongraga muradi
punika botên mungayan
kapir parluning ngaurip
Islam sunating agêsang
de murad eloking dalil

Ing dalêm sawiji taun
tanasub ing parlu kalih
wajib kêlawan kipayah
apan sami parlunèki
parlu wajib iku salat
parlu kipayah dus mayit

Islam kang nglakoni parlu
parlu ing kalih prakawis
wêktu lan dus mayit padha
tingale puniku kapir
kang tinilar Islam sunat
sabab parlu tinggalnèki

Wong kang atinggal ing parlu
puniku jênênging kapir
nanging kudu-kudu tinggal
marlokakên salah siji
sabab sami pêrlunira
ing parlu lan dusing mayit

Puniku rujuking ngèlmu
kususing murad kang salih
kang myarsa padhang tyasira
tansah panggunggungirèki
sadaya upamanira
lir lumbu katubing angin

Amongraga malih muwus
pasal watarkus salati
wajibatun wa salatan
sunatun têgêsirèki
dene wong kang tinggal salat
puniku kalangkung wajib

De wong kang salat puniku
sunat kewala nglampahi
parlu kang atinggal salat
tur utama ing ngaurip
kabèh jangkêp kagawokan
Ki Bayi anêthêg lampit

Gêrêng-gêrêng Ki Pangulu
myarsa lapal mutawatir
dèrèng rasèh saking murad
nulya Ki Sèh Amongragi
murading têgêsing rapal
tanduk manis amatitis

Murading Kadis puniku
atinggal salat pan wajib
kang malah-malah utama
Ki Suharja matur aris
dhuh kadipundi anakmas
wajibipun kadipundi

Kula kodhêng pupusipun
atinggal winastan wajib
kang nglampahi susunatan
punika ta ingkang pundi
Sèh Mongraga aturira
inggih prayogi binudi

Pahuwa dalika ngaksu
ilabil ngujilatihi
kenging yèn tinggala salat
kale ngujlati Hyang Widi
ngujilat puniku moyang
tan sêdya mor ing sêsami

Wus ora asinggan-singgun
tan amikir sandhang bukti
miwah marang rajah tamah
tyasira wus tan sak sêrik
lan datan aloro tingal
anucèkkên jiwanèki

Majênun marang Hyang Agung
nêdya miji ing pribadi
wus mancal saking sarengat
punika bilih manawi
wontên kang sêdya atinggal
salat limang wêktunèki

Ki Bayi Panurta manthuk
anêbut Ki Basarodin
Ki Suharja biyang-biyang
gèdhèg Dêmang Purasani
ana ingkang kêcap-kêcap
mèsêm Jèngwèsthi Jèngragi

Sabab wus wêwinih ngandhut
ing ngèlmi ingkang piningit
sadaya sami rêrasan
gumrêmêng tan na kadugi
tinggal salat tan sakeca
kewala eca nêtêpi

Ki Pangulu nambung wuwus
wus datan nêdya giningsir
tan kuwagang kamban jangkah
kang kaprah kewala bêcik
sumangga ngriku sêdaya
yèn wontên karsa nandangi

Sadaya sami andhêku
Wiradhustha mèsêm angling
alêrês Kiyai Basar
-rodin Kulawirya angling
yèn maksih wong bangsa êngam
pan kumaki kumawani

Sasat gurêm ngêmut êjun
gêr gumuyu sêdayèki
sadaya tyasnya nalangsa
rumaos ngam tingkahnèki
tan ana kang mêngkonoa
lyan ingkang wus karsèng Widi

Mangkana ing wayahipun
bêdhug dhêng Kiyai Bayi
ngandika mring santrinira
hèh Luci matura maring
nyainira anèng wisma
mundhuta dhahar dènaglis

Sandika ingkang dèntuduh
matur mring Nikèn Malarsih
sigra angatag padhêkan
Sumbaling lawan Cênthini
anampa rampadanira
Ni Malarsih anèng ngarsi

Lan putranira sang ayu
Tambangraras wurinèki
angladèni kakungira
wus praptèng mandhapa ngarsi
pangajêng tumpêng mêgana
nèng panjang giri prada brit

Sêkul golong mênul-mênul
opor bèbèk bêsngèk pitik
dhèndhèng gêpukan gorèngan
pêcêl pitik jangan mênir
ladha-pindhang padha-mara
gorèngan kathik gulathik

Bon-age êmpal puk duduh
dhèng panjèn sujènan ragi
kalêpon limpa sêrêgan
pès-pèsan tambra têngiri
gêcok gênêm gadhon rêmpah
lombok kêncêng lawan pêtis

Sambêl-gorèng mangut-mangut
sambêl kêluwak kêmiri
lalaban kêcipir kacang
kara timun terong-glathik
kêceme pare lêmpuyang
têmu poh cabe lan kunci

Wus tata kêkêt nèng ngayun
Malarsih matur ing laki
punika sampun samêkta
Ki Bayi ngandika aris
suwawi sami wijika
sadaya nulya wêwanting

Dan lêkas nadhah akumpul
pikantuk dènnira bukti
dumugi sasênêngira
Ki Pangulu Basarodin
panadhahe jor-jinoran
Pangulu lan Jayèngragi

Jèngwèsthi mèsêm amuwus
mring Kulawirya bêbisik
tan pangling lan wuwusira
gugujêng mring Jayèngragi
anambung tantang-tinantang
lan Pangulu Basarodin

Punapa kenging puniku
kalamun dipuntotohi
pundi ingkang bêtah mênang
gumuyu Ki Jayèngragi
mèsêm Ki Pangulu Basar
-rodin puluk tan ngêndhati

Jayèngwèsthi lon amuwus
mring kang rayi Jayèngragi
ywa pijêr latah kewala
mêngko ga kêsusu mulih
kêbat susulên Ki Basar
wus kalong kèh kokohnèki

Kang rayi saya gumuyu
kang cêlak-cêlak guligik
Kulawirya wuwusira
payo dènbut ro Ki Rodin
angling malih dawêg paman
yata Ki Sèh Amongragi

Atamban pamulukipun
kêpêle sajambe ranti
ulam mung paru kewala
ginigit dèniwit-iwit
têmu poh cabe lêmpuyang
mung puniku kang binukti

Sira Kiyai Pangulu
kaecan dènnira bukti
tumpêng mêgana pinrutah
ulam jêjanganan sami
mot jroning tumpêng mêgana
sarta binumbon gugurih

Dipun-imbuh sadaya wus
nutug dènnira abukti
tan ana ingkang cawêngah
Ki Pangulu Basarodin
dènnya nadhah mathêthah
athêkul puluk sabithi

Ki Pangulu dènnya ngulu
gutuk lag-lêg kêcap aglis
lêgêndêr hêm huh anjêngat
blai kalêlêgên êri
pan êri iganing tambra
kokohira kantun kêdhik

Tangan mêksih ngêpêl gathung
nglêgêrêg ambrêbês-mili
sadaya kagyat wlas mulat
Ki Kulawirya myat angling
lah-lah ujarku ta apa
puluh-puluh jêr tan aris

Kaya wong kaburu napsu
tan nganggo satitah bukti
Pangulu nauri sêrak
wus tandange kadi pundi
sarta nêbut astapirlah
Allah Allah priye iki

Kulawirya tanya muwus
apa balung punapa ri
glêrêg-glêrêg saurira
dhuh niki klêlêgên êri
ri iganing tambra ika
sakit têmên pripun niki

Ki Bayi wêlas angungun
Ni Malarsih tutup lathi
kabèh gêtun wêlas mulat
mring Pangulu Basarodin
Ki Bayi alon ngandika
mring mantu Sèh Amongragi

Punika Kyai Pangulu
mugi anggèr atulung sih
supaya sagêda mangan
yèn kalantur kawlas asih
Amongraga aturira
pan inggih pun Jamal Jamil

Asring sagêd sabênipun
Ki Bayi angatag aglis
lah ta sira Jamil Jamal
tulungên Ki Basarodin
Ki Jamil anulya minggah
mring gyanning Ki Basarodin

Jamil matur mring Pangulu
Kyai talinganirèki
andika jèwèr priyangga
sarta amaca puniki
salèh-salèh kaping sapta
nuntên andika êlêdi

Salèh malih kaping pitu
nuntên ngêlêd salèh malih
ping pitu jangkêp ping tiga
nulya dènpuluki nasi
ingkang angêt sakêlêdan
Basarodin anuruti

Lir wulange Jamil wau
anjèwèr kuping pribadi
salèh-salèh pujinira
ping pitu dèrèng kongsi
ampuhing donga wus sirna
sapulukan ngêlêk nasi

Lêgêndêr lan sakitipun
mak blas raosing sêsakit
waluya sami sakala
Ki Pangulu Basarodin
amaca Alkamdulillah
olih tulunge si Jamil

Jamal Jamil alon muwus
wontên saratipun ugi
yèn wong dhahar ulam toya
êloh samodra bênawi
kawitana saking sirah
pamangane ulam warih

Yèn wus dhahar sirahipun
majêng ngetan mutawatir
Ki Pangulu suka nabda
katujune ana adhi
Jamal Jamil awèh waras
bangêt lêgane tyas-mami

Ki Jamil nauri wuwus
inggih Kyai sami-sami
pan dêrmi dadya jalaran
Ki Basar ulate aring
yèn mêkatên dawêg nadhah
kula lan dika ing riki

Ki Jamil tan purun kêmbul
pinêksa-pêksa tan apti
Jêng Kyai alon ngandika
têka turutên prayogi
punagining gonning waras
lan Ki Jamal aywa kèri

Kêmbulan kono lwong têlu
iya lan Ki Basarodin
Jamil Jamal tur sandika
anulya nadhah wong katri
sadaya dan laju nadhah
Kulawirya guguyoni

Nyata rosa Ki Pangulu
awak-awak talu malih
nyanaku wus Petruk bondhan
esuk-esuk nuli uwis
iki bali sorenira
lêkas wiwit mumucuki

Ki Jayèngraga gumuyu
kula wus mantuk dèntohi
punika Pangulu Basar
salin tandhing Jamal Jamil
gumuyu kang samya myarsa
dènnya nadhah Jamal Jamil

Ki Pangulu nyandhak duduh
duduh jangan dènkokohi
angingkut ulam-ulaman
ngalumpruk mring Basarodin
sadaya kang samya nadhah
sami mêne angêntosi

Tan ana tumuntên wisuh
Kulawirya paguywan ngling
sasat wong laki tinimbang
alok gosong sêdhêng malik
Ki Basar saya kaecan
imbuh sêkul jangan malih

Sarwi muwus nyamuk-nyamuk
wawi sampung iking-iking
kang gumugi kaih kua
gêr ginuyu sadayèki
Jamal Jamil saurira
botên-botêne ngoncati

Dangu dènnya nadhah tutug
Ki Basarodin ngandhêgi
kumyus karingêt reweyan
kumlakarên sundhul ati
kêmpus-kêmpus kalêkêran
lêgèyèh sidhudhwèng wuri

Anganti wong ro dèrèng wus
Kulawirya gumuywa ngling
sarwi mara jêrku apa
mundhuta irus dèaglis
tan dangu katur irusnya
Ki Pangulu dènirusi

Kang ngirus sarwi sru muwus
de kawon Ki Basarodin
dika têmah kajantakan
kasoran aprang abukti
sira Ki Pangulu Basar
klêsik-klêsik anauri

Kantun tigas kalihipun
mila rosane abêlis
mungsuh wus randhan grabahan
sintên kuwat angêmbari
kang myarsa gumuyu suka
mring saure Basarodin

Ki Kulawirya anuduh
mring Sumbaling lan Cênthini
kinèn anglorodkên dhahar
baginên marang pamburi
lan hèh sira Jamil Jamal
ambêngmu gawanên ngalih

Ki Bayi nambungi wuwus
ya bênêr gawanên ngalih
Ki Bayi gya wisuh asta
sadaya nulya wêwanting
kang tuturuh ngumbah tangan
wus samya suci pra sami

Rampadan linorod mundur
pinratah marang pêmburi
warata tan ana kirang
santri Luci angêluti
Ni Malarsih lan kang putra
wusnya angladosi laki

Mundur saking ngarsanipun
lajêng malbèng dalêmnèki
Sumbaling Cênthini mêdal
ambêkta gembolan sirih
dharan mêksih jing-enjingan
wus tata malih alinggih

Kang anginang wênèh udud
Ki Bayi angancarani
wawi punika mangsêgan
punapa kang dènkarsani
umatur inggih sumangga
Jamal Jamil mêksih bukti

Wong roro samya asêngkut
sêkul sapanjang munjungi
ulame nêm piring bebas
gumuyu kang samya mèksi
myang miyat Pangulu Basar
-rodin maksih dènirusi

Wêtêngira dènbuk-êbuk
obah aliyan alinggih
mênggèh-mênggèh cêgèh sayah
Ki Pangulu Basarodin
angling dhuh mangke sakêdhap
kularsa totoyan sêni

Gêdhubrugan ngadêg timpuh
griguh jinagan ing santri
santri sakawan tan têbah
mudhun joganing pandhapi
kadung grago sukunira
kaglongsan napak ing siti

Kyai Pangulu tibambruk
kaglimpang srêban kaglindhing
santri papat katindhihan
ting barêngok jêlih-jêlih
Kyai Basar tinulungan
tinarik wis bisa tangi

Srêban inganggèkkên sampun
Ki Pangulu Basarodin
sarêngan mring santrinira
santri pat padha pênyakit
tan kêna gawe liyangan
nora kongang anjagani

Kang myarsa sami gumuyu
kasusu Ki Basarodin
age ingkang mring gêdhogan
wus kalingan jaro kêlir
tan kongsi pandhodhokira
lagi Pangulu acincing

Antarane dèrèng dangu
mak brok prèt prèkèt angising
kagyat kang anèng pandhapa
gêr barêng gumuyu sami
Kulawirya latah-latah
de ngêmandhang saking ngriki

Tan wus wuwusên ing guyu
yata ing wêktu wus manjing
sira Ki Bayi Panurta
ngandika mring santri Luci
hèh Luci sira tata-a
salatan kêlasa lampit

Nèng kana ing masjid mangu
dènage lan si Nuripin
kang liningan sigra mentar
Nuripin lan Jalalodin
mring masjid mangu anata
pêsalatan wus miranti

Ki Bayi ngandika arum
suwawi sami amijil
ing ngrika ingkang ajêmbar
matur sumangga prayogi
anulya samya amêdal
salat Luhur maring jawi

Ki Bayi lawan sang mantu
Jayèngwèsthi Jayèngragi
Suharja lan Wiradhustha
Panukma Panamar tuwin
Kulawirya lan Ki Dêmang
Purasani lan Sêmbagi

Jumêna Jamal Jaminguh
lawan para lurah santri
samya angêntèni marang
Ki Pangulu Basarodin
tan dangu nulya katingal
lajêng nusul mring ing mêsjid

Dèniring pra santrinipun
sapraptanira ing mêsjid
wusnya wulu nusul sunat
sadaya wus sunah sami
Ki Bayi angatak kamad
Mongraga kinèn ngimami

Nutug dènnya salat Luhur
prapta ing bakdanirèki
pujiyan dhikir andonga
nulya sêsalaman sami
lajêng sunat bakdiyatan
wus pêragat sêdayèki

Laju kewala alungguh
anèng surambining mêsjid
wus tata dènnira lênggah
angandika Kyai Bayi
marang para arinira
Suharja Wiradhusthèki

Sun têtanya ing sirèku
paran tumon wisma bêcik
yèn gawe mênawa lawas
tan bisa kanggo tumuli
priye kono rêmbugira
pikirên ingkang prayogi

Bakale panggonannipun
pulunanira iang mangkin
tuwin paman lawan siwa
Sumbagi Jumêna dening
tumingal wisma kang pelag
kang cêlak kewala ngriki

Ki Suharja lon umatur
ing raka sêmunira jrih
kawula sumanggèng karsa
pundi paduka karsani
wismaning para santana
myang sudagar magêrsari

Mangsa èwêda ing kayun
wisma kathah kang prayogi
sadhengah ingkang kinarsan
kawula ingkang ngrampungi
kang raka lon andikanya
ya bênêr kwèh wisma bêcik

Nanging tyasngong taksih ewuh
durung kêtêmu ing pikir
Suharja matur sumangga
kapriye ing kono yayi
padha matura priyangga
êndi kang sira pirsani

Ki Wiradhustha umatur
tingal-kula kang prayogi
griyanipun pak Rajiyah
gêng piyambak tawon-boni
Panukma ngling inggih samya
lan wismane Basarodin

Ngling Panamar kaot sêpuh
sêpuh griyane Ki Rodin
pênêd griyane pun uwa
Sêmbagi kuciwa alit
Kulawirya wuwusira
lêrês sadaya prayogi

Nanging pintên bangginipun
parêng karsane Jêng Kyai
Dêmang Purasani nabda
kula ing ngriki satunggil
prayogi lamun kinarsan
man dêmang dhongkol wismèki

Nanging wontên têbihipun
botêna kula kadugi
ngrampungi andhatêngêna
Ki Bayi ngandika aris
gih nak Dêmang ngong tarima
Ki Kulawirya ngling malih

Punika wontên kalamun
parêng karsaning Jêng Kyai
nanging mêksih rêragangan
pêcak sèkêt sasur nanging
kuciwa dhapur limasan
Ki Bayi suka myarsa ngling

Lah iya iku ngong rêmbug
tuture arinirèki
hèh Wirya kang duwe sapa
umatur kewala ngriki
inggih pun anak Murtala
pêndamêlipun dèn-apti

Arapêt cathokanipun
sarwa santosa nglangkungi
balungan takir bêlandar
sakarsa taksih kadugi
Ki Bayi alon ngandika
mring putra Ki Jayèngwèsthi

Kulup rêmbugên kang patut
lan paman-pamanirèki
ragangane si Murtala
pira rêgane kang mêsthi
aywa nganti amisesa
pikirên ingkang abêcik

Yèn dènrêgani puniku
tutugên satawanèki
sathithik aywa kok ênyang
lamun ora angrêgani
têgsirên tikêlên rêga
supaya ywa dadi pikir

Prakarèku yèn wus rampung
tutugêna dadinèki
aja lali sanak kalang
kon garap dadi papali
lawan undhagi Japara
si Patrakriya kang bêcik

Mangsa bodhowa sirèku
rayapên dimène gêlis
kiranên bisa-a dadya
jroning patangpuluh ari
tanggal patlikur kanggeya
ing sasi ngarêp puniki

Ingkang putra ris umatur
inggih sandika umiring
pitarèn kang paman-paman
punapa sampuna benjing
kangge tanggal salawe prah
ing wulan ngajêng puniki

Kang pra paman sami saguh
yèn ginêlak kaya uwis
wus samêktèng rêmbugira
yata Dêmang Purasani
umatur mring Ki Panurta
Jêng Kyai lamun marêngi

Amba nuwun pamit mantuk
nauri Kiyai Bayi
punapa tan kêtanggungan
prayogi bok benjing-enjing
sakeca pan datan panas
adrêng Dêmang Purasani

Nulya umarêk angujung
pamit mring sadayanèki
nulya samya sasalaman
mundur Dêmang Purasani
saungkurira Ki Dêmang
umatur kang para ari

Mring kang raka nêmbah mundur
punika lamun marêngi
putradalêm sang pangantyan
kawula suwun saratri
pun adhi-adhi sadaya
nuwun saratri saratri

Ki Bayi aris amuwus
ya sokur karêpirèki
mêngko bêngi nèng nakira
kang tuwa namung sawêngi
rinane anèng wismanya
mung sadina bae nuli

Ana ing wismanirèku
iya sadina sawêngi
nuli mring para rinira
sami sadina sawêngi
arakita sawatara
pedah kurmating pêngantin

Sawise kono anuju
sapasare nakirèki
kang rayi lêga tyasira
Ki Pangulu Basarodin
kula manawi kalilan
yèn sampun sapêkênèki

Kawula nuwun sadalu
kemawon lamun marêngi
Ki Baywa ris wuwusira
lah ya Ki Basarodin
padha nadar sakadarnya
salamête nakirèki

Yata bubaran sêdarum
akondur Kiyai Bayi
samya angiring sadaya
praptèng paregolan sami
Ki Baywa ngling wis baliya
padha ambanjura mulih

Kang liningan samya bungkuk
samya matur nyandikani
nulak saking paregolan
sarêngan lampahirèki
ngancarani kang sumimpang
ampir-ingampirkên sami

Yata Ki Bayi kang kondur
praptèng palataranèki
kang ngiring Ki Jamil Jamal
santri Luci lan Nuripin
wau kang anèng ing wisma
Ni sori Bayi Malarsih

Lawan kang putra sang ayu
samya mêthuk maring laki
tundhuk Nikèn Tambangraras
mêndhak ingaras ngabêkti
sumungku angraup pada
Sèh Amongraga umèksi

Sarwi narik astanipun
ngandika arum amanis
ya wus yayi ngong-tarima
payo tumamèng wismadi
nulya kinèn nut ing raka
kang rayi asta kinanthi

Kang rama lawan kang ibu
ningali putra sarimbit
bungah amarwata suta
yata wau Kyai Bayi
laju mring gandhok kang wetan
de kang putra Amongragi

Laju mring panêpènipun
ing tajug alit pawingking
lèr-kilèn dalêm tan têbah
balumbang kinubêng asri
jinaro risig jêjantan
kori lit ingukir rêmit

Kitri trênggulun ngrêguyung
ngayomi natar arêsik
kanan kering sêsêkaran
kênanga gambir mêlathi
kêtongkèng lan sêkar dangan
sundêlmalêm mandhakaki

Cêpaka kalak lan mênur
pacar anggrèkwulan asri
argulo patramênggala
taluki lan wora-wari
puring kumuning andong bang
tayuman noja saruni

Tinaman panêpènipun
asimpar singub awingit
wau sang ro pinangantyan
rêna nèng panêpèn ninis
ing srambining pamêlêngan
Cênthini kang nglaladèni

Sumbaling ngaturkên wau
dhêdharan saking bunèki
woh-wohan myang lah-olahan
wedang tèh sarêbat manis
Sumbaling ngimbalkên dharan
cèthi Cênthini nampèni

Sinaoskên sêdaya wus
nèng ngarsa asri sumaji
sira Ki Sèh Amongraga
angandika rum amanis
lah yayi darusa Kur'an
ngong arsa wruh gonmu angaji

Nikèn Tambangraras gupuh
anuding cèthi Cênthini
kinèn amundhuta Kur'an
kalawan Jalalèn tapsir
kang liningan sigra mentar
mundhut Kur'an Kastambulmil

Tan adangu nulya katur
Nikèn Tambangraras nuli
ngambil toya wulu marang
balumbang mili awêning
sawusnya marêg ing ngarsa
kang Kastambulmil ingambil

Nêmbah amiyak Kastambul
surat Patekah awiwit
tangawudira pasekat
tan wangwang nèng ngarsèng laki
tarabul tyas wit arahab
nulya maca bismillahi

Rahmanirakim alkamdu
-lilahi robil ngalamin
arahamani rakimma
malikiyaomidini
wa iya kanakbudua
wa iya kanastangini

Lan ihdina siratal mus
-takima siratalladi
-na an-ngamta ngalèhima
gèrilmaglubi ngalèhim
walalalina amina
kir'ate datan kalêmpit

Miwah kasar lan mat-ipun
tuwin kandêl tipisnèki
kang raka mèsêm ngandika
ya wus bênêr iku yayi
utama ingkang akerat
nanging wong èstri tan wajib

Yèn ngudiya irkatipun
mung wacan ilhar kang wajib
kir'at wajibing wong lanang
lamun sira rêmên yayi
wêwacan kir'at pasekat
mungguh Patekah kang wajib

Kudu ngawruhi puniku
sakatah pitu kang wajib
yèn tan ngawruhi sakatah
pêngajine ngundang eblis
gonne nèng talak kalimah
iki sakatahe yayi

Kang dhingin klimah alkamdu
wajib mandhêg wacanèki
yèn bacut angundang setan
tasawur ing setan dulil
klimah lilahi saklimah
setan irab kang nunggoni

Rabilngalamine laju
arahmani arahkimi
klimah maliki sakatah
setan kiyaho kang manjing
yaomidini kalimah
iyaka sakatah malih

Setan kanak kang atunggu
nakbudu kalimah kalih
wa iyaka kang sakatah
setan kanas kang ngadhêpi
lajêng nastangin ihdinas
lawan siratal mustakim

Siratal la dina nuju
an-ngamta sakatahnèki
kang sakatah malihira
ngalèhim gèrilmaglubi
sakatah kang setan binga
ngalèhim walal lalin wis

Wus jangkêp sakatah pitu
ayate pan nênêm yayi
kapitu ayat bismilah
ing Patekah kudu sidik
karana kang mukaranah
ing asalat wajibnèki

Sêbab iku bangsa kalbu
kudu-kudu apil yayi
kang trampil ing mukaranah
lesan lan ati ywa srênti
tan kênèng cèwèt salilab
pan mukaranah kang dadi

Kawruhana sadayèku
panjang cêndhake kang têsjid
dènpratela kathahira
patbêlas kalawan malih
aksara winaca panjang
pan pitulas kathahnèki

Mad lajim lapal lalinu
tigang alip panjang sami
êlè êlad panjangira
sami lan alip kaping tri
kèhing jabaring Patekah
patangpuluh-nêm kèhnèki

êjère pan sangalikur
êpèse pan amung nèm nil
kalihlikur klimahira
iku sunating awajib
ingkang sampurnèng Patekah
dadi gêr-ugêring pingil

Kang rayi nêmbah tur nuwun
tumungkul kalangkung ajrih
karahmatan mring kang raka
kapasuk ing tyas anggusthi
angèsthi saya waskitha
tan cèwèt wulanging laki

Sangsaya mèntèr ing kalbu
kabuka talabul ngèlmi
brêsih jrênihi jinarwan
raga tan suwalèng kapti
sira Ki Sèh Amongraga
ngandika ris payo yayi

Angambila toyèng wulu
ing wêktu Ngasar mèh akir
kang liningan nulya kadas
wusnya samya toyastuti
sarêng dènnya minggah salat
sang ayu makmum ing laki

Bakda dènnya salat sampun
wangsul gyan tata alinggih
Sèh Mongraga angandika
mring garwa wruhanta yayi
ing sawising wêktu Ngasar
mungguh caritaning Kadis

Tan kêna lamun aturu
apan datan manpangati
malah kiparat mêlarat
suda ganjaran donya-kir
krana pangandikaning Hyang
wabasiral akajirmi

Waidapi mukinatu
lijulela pinahari
watung lijuna arpila
èliya badan nurihi
padha ningalana sira
ing jirim lagine munkin

Kalaning surya mèh surup
panjinging rina lan wêngi
kudu arêp uninga-a
kayata surya mèh mijil
panjinging ratri mring siyang
kudu arêp nguningani

Kadi ta ing bakda Subuh
panyêgah yèn turu yayi
tan beda lan bakda Ngasar
kiparating ing guguling
yèn wong sring nendra bakda Sar
bakda Subuh saminèki

Lalèn tur pêtêng tyasipun
dhêdhêl graitaning sêdhil
kêthul marang kira-kira
karana datan ngawruhi
mring wêwêlaking anendra
yogya kawruhana yayi

Kang rayi nêmbah mituhu
yata wau Kyai Bayi
pinarak anèng mandhapa
lan garwa Nikèn Malarsih
ningali anèng wong prapta
gumarudug jalu èstri

Sami angangge-angge mubru
tuwa nom myang kang rarywalit
pamêthuk sang pinangantyan
dene kang dadi pangarsi
Turida lan Rarasatya
sarta lan kang bibi-bibi

Praptèng ngayun tata-lungguh
têmbunge nuwun ngaturi
mring raka sang pinangantyan
kang rama ngandika aris
mring putra mantu kalihnya
sirèku mapag pêngantin

Kang putra inggih turipun
ngling mring garwa Ni Malarsih
matura mring anakira
Sèh Mongraga dènaturi
marang adhine amapag
karo pisan kèh kang ngiring

Wis mangsa bodho sirèku
busanane nakirèki
apa karsane kang lanang
kewala turutên bêcik
Malarsih lèngsèr sing ngarsa
amrayogi mring kang siwi

Tundhuk mring kang putra lungguh
mèsêm tumungkul Mongragi
pinajar sadayanira
pra paman ingkang punagi
sira Ki Sèh Amongraga
umiring karsèng rèh bibi

Sinaosan anèng ngayun
busana sakarsanèki
nulya kondur dhatêng wisma
samya mabusana adi
ngagêm lir duk panggihira
sarwa seta lus rêspati

Nikèn Tambangraras ing rum
Ni Daya kang busanadi
sawusnya ngagêm sarwèndah
wus samêkta sadayèki
sira Ki Bayi Panurta
ngandika mring mantu kalih

Lah wis ambilên umangsuk
ing wisma kakangirèki
kang putra kalih tur nêmbah
malêbèng dalêmira ris
nulya wau ingkang prapta
Suharja Wiradhusthèki

Ki Parukma lan Panamur
Kulawirya anèng ngarsi
Ki Bayi alon ngandika
anusul kewala mami
dêdalon lan bakyunira
para ri umatur inggih

Yata kang adandos sampun
ingaturan mangkat mijil
bodhol parèstri sing wisma
gumrah tuwa nom rarywalit
samya angangge kêlingan
kang rare rinukmi-rukmi

Jêng Kyai Panurta gupuh
jumênêng dènnira linggih
sadaya sarêng umangkat
jajaran songsong miranti
sang pangantyan sinongsongan
ijêm sèrèt prada kuning

Akêkanthèn astanipun
Jêng Kyai lan Ni Malarsih
angatêr ing paregolan
sapraptaning madyèng kori
pinapag ing salawatan
tarêbang mung kalih rakit

Bawa lagu Sêkar-gadhung
santri kèh kang naurani
salatulah ngalalhuda
ya al mana ya imani
al anbiyai imamal
mursalina aki-aki

Allahu aki Allahu
wong pat nampani asingir
wulidalkabib wakadah
mutawarid wanurumin
wajanati iya tawa
kaduwuli da-alkabib

Sinauran santri barung
tarêbang papat brung muni
pong pêk pong pang bêng pung pung brang
tung pyêk tung pyêk tong ting tong gring
rame suwarane araras
piniyarsa milangoni

Ingkang umiring gumrudug
wus praptèng wismanirèki
sang pangantyan dènnya lênggah
jêrambahing tilam wangi
tinarap ing èstri kathah
tuwa nèm pêpêkan sami

Para jalu pandhapa gung
saya sru dènnira singir
gumêr tarêbang barungan
nulya suwuk tan asari
sami amaca sêlawat
wus kèndêl tata alinggih

Nulya angladèni gupuh
pawohan gembol tap-sirih
myang rokok wangèn lan nipah
kêlukuk sêrotan tuwin
rampadan wedang pateyan
wus warata sadayèki

Tinanyakkên sadaya wus
samya anginum wedang tih
nulya mêdalkên ambêngan
lir Ruwahan kang kêndhuri
ngêndhukur rolas ambêng wrat
kajawi ibêr mring cilik

Miwah sajroning wisma wus
linadèn ambêng kêndhuri
mung sang tama pinangantyan
ingkang rinampad di-adi
ing pandhapa wus ngancaran
aturuh wisuh wêwanting

Sagêd majêng têpung dhêngkul
ngêpung kêndhuri ngênêmi
moloni ngrolasi miwah
rarywa lit ngêrongpuluhi
adan lêkas samya nadhah
kumrêpyêk kèh swaranèki

Ting karêcap ting kêriyuk
kumaroyok royom sami
santri lit rêbutan ulam
sapitan basêngèk pitik
jalwèstri sarêng anadhah
nutug rahab dènnya bukti

Kang nunggil saambêngipun
kang rinampad Amongragi
akaliyan ingkang garwa
lan Turida Rarasati
Ni Daya lan Ni Jumêna
Sêmbagi myang para bibi

Sèh Mongraga ragi rikuh
tanpantuk dènnira bukti
atamban pamulukira
kêpêle mung sagênitri
turida micarèng nala
wus adat têmên wong iki

Nadhah lan wong wadon kêmbul
manah yèn èngleya bukti
parèstri gawok kang mulat
pênadhahe Amongragi
mangkana nutug dènnira
anadhah jalu lan èstri

Sadaya wus sami wisuh
ambêngan samya binagi
sinarang ing tapak dara
brêkat kinèn gawa mulih
jaba jro warata samya
tanpa kaliwatan siji

Luwaran parèstri mantuk
salong-salong ingkang kèri
kèh kang kèri kèh kang bubar
wus andungkap wêktu Mahrib
ing mêsjid agêng têngara
binêdhugan dhêng Mahrib

Samya minggah salat wêktu
Mahêrib sadaya sami
nulya ngambil toya kadas
gya adan ki Jamal Jamil
jalu èstri minggah salat
Sèh Mongraga angimami

Wusnya sunat sadaya wus
nulya kinèn angamati
wus tamat nulya aniyat
usali parlal Mahribi
salasa rakangattina
adaana imamani

Lillahi tanglu Allahu
-akbar lajêng maca tasbih
kabiran alkamdulilah
kasran pasubkanalahi
wabukratan wa asilan
nulya maca wajahnèki

Inna wajahtu wajahu
lilahi ladi patiris
samawati wa-an arla
kanipan wa muslimani
wamamati wamahyaya
wa ana minal musrikin

sarêng dènnya usali wus
sadaya dènnira têkbir
imam amaca Patekah
kir'ate kêlangkung apik
surat sawusing Patekah
Kulya ayu awalnèki

Mêmbat panjang cêndhakipun
sawusing Patekah akir
mapan surat Idaja-a
wus jangkêp rêkangatnèki
gya tahyat akir iptitah
sêlawat atasing Nabi

Myang ing kulawarganipun
nulya salat awal akir
lajêng samya pupujiyan
wus pupuji nulya dhikir
wus dhikir amaca donga
Jayèngraga anangsibi

Swara muluk landhung arum
lahuma sali wasalim
ngalaihi wa ngala-a
-lihi wasabih wasalim
nulya min amin ya Allah
arêmpêg asri kapyarsi

Nutug dènnya nasib wau
sêsalaman sêdayèki
nulya sunat bakdiyatan
gya sunat abêngal wabin
nêm rêkangat tigang salam
bakda salat nulya wirid

Antara ing tigang atus
suhule marang Hyang Widi
wus dhikir têpakur ing Hyang
sujud takrube wus kusni
pan wus manjing wêktu Ngisa
nulya kinèn angadani

Wusnya dan sunat sêdarum
lajêng kinèn angamati
Sèh Mongraga nulya niyat
usalli praptaning takbir
tasih wajah tumaminah
sawuse Patekahnèki

Surat Inna anjalnahu
wawacan awalirèki
lan malih wusing Patekah
kang akir sunat Watini
taratil tanpa kuciwa
nikmat kabèh kang makmumi

Angungun onêng kayungyun
pan rêkangat tahyat akir
iptitah sêlawat ingkang
atasing Jêng Nabi tuwin
myang atasing kulawarga
nulya salam awal akir

lajêng pupujian nutug
nulya anglêlagon dhikir
nulya sru santak asêngak
arêmpêg swaraning santri
wusnya dhikir maca donga
limang wêktu tinumpami

Para lurah santri gupuh
anasibi ganti-ganti
wus nutug nulya sêlawat
lajêng sêsalaman sami
nulya sunat bakdiyatan
sadaya sami awitir

Pêragat dènnira wêktu
bubaran saking ing masjid
tata tarap nèng pandhapa
urut-uruting alinggih
nulya wontên ingkang prapta
Ki Pangulu Basarodin

Lan Mêrbot Pranaitèku
Nursukidin Talabodin
murid Jaki sami lênggah
Mongragi ing têngah pinggir
dènnira lênggah lèr pisan
nuli kiwaning kang rayi

Jayèngwèsthi sambungipun
Suharja Wiradhusthèki
Ki Pangulu lan Jumêna
Talabodin Nursukidin
murid Jaki Pranaita
nulya lurah santri-santri

Ambanjêng saurutipun
kiwane Sèh Amongragi
kang lênggah Ki Jayèngraga
Panukma kiwane malih
Panamar lan Kulawirya
Ki Sêmbagi urutnèki

Pra lurah santri sumambung
atêpung santri gêng alit
kajawi lurah pinatah
kasinoman kang ngladèni
kêkalih têtindhihira
Nuripin lan Jalalodin

Nulya lêladèn ing ngayun
gembol wêr lawan tap-sirih
bokor miwah panjang-ilang
kang winungkus winêradin
sasampunira mangkana
Jayèngwèsthi ngandika ris

Punika paman Pangulu
kajadkula kurmat Nabi
Rasullolah kang mustapa
dhikir mulud ingkang mugi
angsala bêrkahe nuskah
supangate Kangjêng Nabi

Dhumatênga ing bok-ayu
lan kakang sang Amongragi
wilujênge ing akrama
ing donya prapta ing akir
Ki Pangulu matur gêpah
musawaratakên aglis

Lah punika ekralipun
anakmas Ki Jayèngwèsthi
mugi-mugi nastijaba
sami andika sahidi
sadaya kang sêpuh mudha
sigra samya anauri

Donga wa barakallahu
wangalabil palalihi
ngajijan birahmatika
ya arkama rahim amin
sawusnya amaca donga
nulya samya anauri

Gumrumung asaur manuk
inggih sami anahidi
mugi nastijab ing kajad
sawuse mangkana nuli
samya buka nuskahira
Ki Pangulu Basarodin

Wiwit tangawud angudu
billahi minassetani
-rajim bismillahirrohman
-nurrikimi lajêngnèki
assalamu ngalaeka
jayena al anbiyai

Sinauran sadaya wus
gumarumung swara sami
asalammu ngalaeka
atkiyal atkiyaihi
asalamungalaeka
asapiyal aspiyai

Dumugi salajêngipun
salalahu ngalaihi
salam salalahu ngala
Mukammad kèndêlirèki
nulya Ki Sèh Amongraga
kang miwiti maca rawi

Pan taawudira alus
bismillah rahman nirokim
matitis kir'at kang maca
alkamdulillahilladi
sarapa ilal anama
bisakibi al makam-i

Akla wak lama asangud
bi asrapi mauluddi
kang wa sarapa wapalan
wasarpa bihil abai
wal jududa wa mala-a
alwujudu bijudini

Anjomblong santri kang ngrungu
mring kir'at-e Amongragi
lir tuwan wêwêton Ngarab
ngêsorkên kang para kaji
ngulama tan mangkonoa
dene sarwa angluwihi

Abagus sawarnanipun
abagus busananèki
abagus suwaranira
bagus dènnira angaji
abagus susilanira
baguse andhêdhèwèki

Mangkana ciptaning kalbu
sakathahe kang ningali
anulya wau kang prapta
sira Jêng Kiyai Bayi
Panurta lan garwanira
dèniring wong jalu èstri

Pandam ting gêlas nèng ngayun
Sumbaling Luci tan kèri
mudhun pra santri sêdaya
kurmat ing Jêng Kyai Bayi
lajêng pinarak pandhapa
Malarsih malbèng wismèki

Ki Bayi dènnira lungguh
tunggil lan Sèh Amongragi
sadaya wus tata lênggah
Amongraga maca rawi
kantun kêdhik kêtanggungan
kang rama ngandika aris

Prayogi ing lajêngipun
gyan andika maca rawi
ingkang putra Anorraga
sarwi miyak maca rawi
tratil acêtha ing sastra
sêmbada swara rum manis

Wangadalan kang malat-hu
aminatu palam tajid
likamlihi pi alaman
wa la sikalan wawali
wa la ngatuwa salalah
-hu ngalèhi wa salami

Gya sêlawat salalahu
wa salamu ngalaihi
wa salam salahungala
Mukamad wus tamat rawi
Ki Bayi alon ngandika
sunat bêcik dèn-trêbangi

Mundhuta trêbang têtêlu
kang liningan santri Luci
sigra mentar mundhut trêbang
titiga wus praptèng ngarsi
pinundhut sarwi ngandika
paringna kakang kêkalih

Mring Jèngwèsthi Jèngragèku
nulya pinaringkên aglis
asuka Ki Jayèngraga
trêbang sinungakên aglis
mring kang paman Ki Suharja
mundhut trêbange pribadi

Macan-garungan wis katur
ing ngarsane Jayèngragi
sinêntak nuli ginêmbrang
Ki Bayi ngêndika aris
iku si Macan-garungan
Jayèngraga matur inggih

Kang rama malih amuwus
bismilah sapa kang singir
prayogane papat-papat
kang singir kancuhanèki
si Jèngwèsthi lan Jèngraga
Suharja Wiradhusthèki

Kang liningan singir gupuh
la ilaha ilalahi
Muhamaddun Rasullulah
singir bisahri rabingi
katbadan nuruhul akla
payakabadan badrai

Bida kalkima yujlayu
santri kèh anaurani
sarta trêbange gya pinjal
kêmpyange imbal ngapipir
gêmbyang bême alêlamban
manut lêlagoning singir

Pung pung bêng brung brang dhêng thung byung
pong ping pong bung tong ting tong gring
pong bur brung brêng dhung brang dhung brang
tonge tong ting bêng prung prung bring
ping bêb ping bêb dhêng thung thung pyang
ping ping pyêk pyêk bêng bêng bung bring

Pinirsa asri abarung
rêmpêg tan ana mênèhi
gêng alit swara araras
tuturunan tan sarênti
lêlagon landhung asora
lir pelog sarancak ngrangin

Yèn sèlèh sauranipun
kang singir nampani anglik
swara pat barung wilêtan
ukêl karêkêle sami
angadhal landhunge padha
ubêde datan anilib

Anuntun ngês manis arum
eram kang samya miyarsi
Jayèngraga swaranira
ngayomi bêning pribadi
anglir rêbab sinambadan
bathok kawate pakolih

Kinosok lamba angungkung
ngumandhang landhung gumrining
tan rak malah muluh rêmak
wèh kêsar ambêlèr ati
kêsabêt ing swara rênyah
rênyah tyase jalu èstri

Dhasar mêsês lagu bêsus
kêpulungan swara bêcik
parèstri kang uwus tuwa
myarsa ulone Jèngragi
sakala tan èngêt tuwa
tyase lir prawan birai

Wus antara singiripun
maca sêlawat kaping tri
kèndêl aso sadayanya
gya Nuripin Jalalodin
lan Luci ngatak sinoman
ngladèkkên pangananèki

Rampadan wedang nèng ngayun
tèh manisan wedang kopi
nulya rampadan dhadharan
kang panjangan miwah takir
wus tata rumat sadaya
Jayènwèsthi ngancarani

Sumanggèng raka sang bagus
kang rama ngandika aris
payo krana Lah kewala
paran sasênêngirèki
wedang panganan bismillah
sadaya umatur inggih

Dan lêkas samya anginum
nulya nyamikan kinêmil
kumaroyok bêbarêngan
Ki Bayi suka ningali
wus entar antaranira
nulya kinèn lêkas rawi

Jayèngwèsthi miyak gupuh
nuskah winaca kang rawi
sajak Mêntaram pasaja
swara êmpuk rum amanis
kadya gêndèr jêjinêman
sawusira maca rawi

Ki Bayi nuduh rinipun
Panukma Panamar tuwin
Kulawirya kinèn bawa
kang rayi sigra asingir
Allah Allah rabanallah
hu kas bina ya Allahi

Nulya santri kathah barung
sarta tarêbang sru muni
yèn nuju sèlèhing bawa
wong têlu nampani singir
tana kaltu pira sêla
biarbabi sahadadi

Wus dumugi nulya suwuk
maca sêlawat kaping tri
so samya rèrèn nyamikan
Ki Bayi ngandika malih
kang singir padha gêntènna
saurute lurah santri

Kang liningan sandika wus
maca rawi nulya singir
wulidal-kabib wa kadah
satamatira gya gênti
maca rawi nulya sikra
kaslal kasdu walmuradi

Wus tamat tinampan gupuh
singir Alkamdulillahi
tamat gantya singirira
badatlana pirabingi
wus tamat nulya asrakal
sarat kèndêl ngaring-aring

Samya nyamikan anginum
santri sangêt sayahnèki
ambandrêng pitung rambahan
pamangane lir punagi
plêmbunganginên tan ketang
ngarêngês bêtah ngucêmil

Tan angoyog-oyog janggut
lir gilingan dènkapasi
wus gêmêt kang enak-enak
kari anggrah-anggrahnèki
gowok maja lan kaleca
mlinjo kêmplang kênthang tumpi

Mêksih dènbêtahi gugut
Kulawirya gumuywa ngling
uwe bilah ora jamak
kanca santri graji angin
kaya ngrubuhêna omah
ting garêpêg swaranèki

Pêpêding siyung tan etung
kadi gunting bae kit-kit
pra santri gumuyu suka
Ki Bayi ngandika aris
wong tas sayah maninganan
wis rijêkine pribadi

Kang Wirya mèsêm tumungkul
e santrine dèniloni
mangkana sadangunira
kang sêsambèn pra priyayi
Jêng Kyai malih ngandika
yèn wus aso sarèh sami

Payo ngadêg sadayèku
ngurmati asrakal dhikir
sadaya matur sumangga
nulya ngadêg tan asari
pan pinaro pangkatira
dan lêkas singir ya Nabi

Salam ngalaeka ya Rasul
salam ngaleka ya kabit
salam ngaleka sêlawat
tulah ngaleka gya ganti
barungan gêr santri kathah
la illaha illalahi

Mukammad Rasullolahu
gumêr sru rêmpêg swara tri
arame tan mawi trêbang
salèh tinampèn ing singir
asrakal badrun ngalèna
pah tapat minhul buduri

Mislu kusnik marahènu
katu yawaihu sururi
anta samsu anta badra
anta nuru pokanuri
anta iksiru wagala
anta misbahu suduri

Ya kabib ya Mukamaddun
ya ngurusul kapakèni
ya muayat iya muajad
ya timamul kiblatnèki
man arawat uka yusngad
ya kari mulwali dèni

Sinauran bawa guyub
tan ana gèsèh mênèhi
ngayud-ayud sru lir gêrah
tog-tinog swaranjrit-anjrit
tan etang rak saking rahab
asru-asru ngantêb ngêlik

Sarta kutuge kumêlun
sirat hèr mawar mawangi
lan sêkar-sêkar sumêbar
kayungyun sakèh kang mèksi
mêwahi sokur ing Allah
kaya na palaling Widi

Kang samya dhikir Maulud
olih supangating Nabi
antara dènnya asrakal
maca sêlawat atasing
Nabi salalahu ngala
Muhammad wus nulya linggih

Alèrèn sadayanipun
wedang wus dènbêbantoni
saosanipun dhadharan
Jêng Kyai lan putra kalih
Jayèngwèsthi Jayèngraga
kinèn mrutah mring pra santri

Kang sami nandhês kang wau
winantu lorodan wradin
nulya samya nyênyamikan
ting karêpyêk ting kalêthik
Ki Kulawirya lingira
lo niku Ki Basarodin

Nyata drêmba tadhahipun
wontên niku limang santri
lir wong ngampêr bata linggan
bar bêr wae tan ngêndhati
gumuyu kiwa têngênnya
kabênêran kang ngaruhi

Ki Bayi ngandika arum
yèn wus padha ngaring-aring
payo lêkas nganggo têrbang
sapa maca rawi singir
para lurah tur sandika
nulya lêkas bawa singir

Ibrahim kalilolahu
Musa ya kalamulahi
Ngisa rohulah Muhammad
kabibulah yata nuli
sinauran gêr sadaya
sarta têrbang barêng muni

Sèlèh bawa pakam lahu
min ayatin mashuratin
nasa alkitahu biha
gadan mashura anuli
tamat amaca salawat
lajêng ganti rawi singir

Waturukul waslikatu
mustakimah wasu rurin
hawaya ngidi mukimah
wala taksa sudu danbin
kabibulahi angiman
bima hula ngamimatin

Nulya gantya kang sumambung
tangalam linuhul kusni
lan alkawi mun wamin al
tapi maknahu nasimin
malikun lam yakar basar
kulah kadlabianihi

Tamat gya singir man mislu
Ahmadun pialkonèni
nahwu badruna jaminga
alwaraya pikusnihi
tal liusman mislu huwaal
-lahul kalki sarapihi

Suwuk nulya lajêngipun
maca rawi wus gya singir
maolidal kadkawa-a
ngijan waik balbi raspi
yaplugul mustaku amal
ya mudangi kubi pihi

Wus tamat gantya sumambung
salalinuh ngala nuri
ala dilah aramana
sahri rabingil awalis
tahar ana atil arla
nurun ya mamoli dihi

Tamat nuli singiripun
tangala binanas talih
waba bilakadputihka
wadaul pul adaladi
bya pilawakad juhrika
aya muda ngikubini

Tamat suwuk singiripun
nulya Jêng Kiyai Bayi
karsa asingir wêkasan
trêbang samya dènsêntaki
santri anglulunyu swara
bayêm tur laguning singir

Wasalatun wataslimun
wa ajaki taki yati
ngala-al mutapal mustar
likaêril bariati
sinauran santri kathah
barung tarêbang bung muni

Pong ping tong pyêk dhung dhêng brêng brung
pung pung ping pêk tong ting grung gring
pyak pyang pong pêk dhung tung tung brang
kêtongting grug grêng prung prung bring
tung pyêk tung pyêk plak blang plak blang
ting têk ting têk ting ting tong gring

Nuju sèlèh bawanipun
Jêng Kyai nampani ngêlik
barung papat Ki Jumêna
Sêmbagi lan Basarodin
swarane akêdhêmungan
ting karêkêl angunani

Ngandul-andul ngombak-banyu
labêting bêsus kêtawis
ubêding wilêd macalang
grathul-grathul andhalangi
prigêl karêkêle mêmbat
dangu-dangu dhèmês manis

Tarêbangira pinangku
anèng dalamakan sikil
dèningêr-ingêr mèt swara
-ning trêbang kêmpyang bêmnèki
dhasar si macan-garungan
kumêmbrung ambaung bêning

Lir pendah gong Siyêm ngungkung
para nom santri kêpengin
mring Jêng Kyai dènnya nrêbang
aberag Kiyai Bayi
sêmune rada kêpalang
tuwa nulya ngêlik singir

Kabibu jugarulbadru
nikusnihi wajêhihi
takaJa ratil apkara
piwaspi makna hu kabib
tajalalil kulubina
katiban patabuhihi

Sinauran gêr gumuruh
barung rêmpêg tan sarênti
wus antara sinalahan
nulya kèndêl sadayèki
sawusnya kèndêl sakêdhap
mangkana sèh Amongragi

Singir pupungkasanipun
sêlawat atasing Nabi
lan Jèngwèsthi Jayèngraga
ngancuhi kang raka singir
sarêng ngêlik swara saplak
lir raras nyamlêng nêmnèki

Ambiyolah nganyut-anyut
rêmêk tyase amiyarsi
alahuma salingala
Muhamadini ya rabi
salu ngalèhi wasalam
santri kabèh naurani

Angantêp swara sru landhung
bawa sauran lan singir
wit pikubbi sayidina
Muhamadin nurul badni
alhuda yamustamaman
nuli kabibun siwai

Ila Muhammadun kèru
Rasul Nabiyil mukrimi
saokul mukibi ila
Muhamad asmah sumatih
tahlampilkus srisig nguna
Muhammad manjil kalaik

Min jahanam lajêngipun
kang singir barungan santri
praptèng nêmbêlas sêlawat
salalahu ngalaihi
| Muhammad kèndèlirèki

Wus tamat sadayanipun
dhikir mulud rawi singir
Ki Bayi alon ngandika
hèh pangulu Basarodin
sira kabubuhan donga
agupuh Ki Basarodin

Wa sadhaka Rasulahu
anabiyi alkarimi
wa naknu ngala makala
rabana wa rajikuni
wakalikun amin na-as
sahidin irgam irgamin

Liljakidina alkamdu
-lilahi rabbil ngalamin
sinauran amin kathah
Jayèngraga anasibi
angêlik lêmpêng amêmbat
agilig bêning gumrining

Gêtas rênyah manis arum
angêtog wilèt ngêsnèki
para santri merang swara
mungkrêt isin nora mijil
rumangsa tan mangkonowa
kari kapulungan bêcik

Dènnira nasib wis nutug
sauran santri kèh amin
amin-aminu ya Allah
gya salawat sadayèki
sarwi ngadêg sêsalaman
mubêng saturutirèki

Têpung gêlang sadaya wus
warata lan santri alit
tan antara samya lênggah
tata sadaya wus linggih
Ki Bayi alon ngandika
Luci mêtokna kêndhuri

Kang liningan mentar gupuh
ngabani sinomanèki
mring pawon ngusung ambêngan
sinaosakên ing ngarsi
dhêdharan samya dinuman
binêrkat binagi-bagi

Ki Bayi alon amuwus
priye Jawane wong iki
yèn wus tuwa sarwa suda
beda duk maksih nom nguni
pra lurah santri nor-raga
liningan mring Jêng Kiyai

Dhèk biyèn nom-nomanaku
anèng pasantrèn ing Bangil
kalakon dadi pilalan
mring priyayi myang wong sugih
akèh kang punagi nadar
ananggap trêbang mring mami

Kancuhanaku wong têlu
Carik-sutra Arsabudi
Carik-mudha kapat ingwang
Harundaya aran-mami
wus komuk ing pakaulan
nagara desa pasisir

Ujare kang padha kaul
sok uga salamêt iki
ananggap dhalang tarêbang
Mas Harundaya ing Bangil
kèh kalakon kana-kana
lakon sabêdhug sahari

Kang sawêngi dalan rawuh
ing Ngantang Malang Kêdhiri
myang ing Gêmbong Pasuruhan
manira minule mukti
sawidak santri dadakan
siji gêgawanku santri

Ya mung si Pangulu iku
Basarodin datan kari
sasmita marang kang putra
Pamanamu Basarodin
kinthil mring ngong cilik mula
yèn kèlingan wlas ningali

Iku jênênge si Bawuk
gêr ginuyu sadayèki
Kulawirya latah-latah
wacana sarwi nudingi
bilai Pangulu Basar
kabuka wêwadinèki

Wêwadi wus nèng jro kêthu
arêmit têmah mandhilis
lagyèku ngong apratela
Bawuk jênênge dhèk cilik
apatut têmên Ki Basar
kadèkna suthik ngaranni

Bawuk ingaran Bêlawu
kècêmutan Basarodin
dika wau ngimpi napa
jênênge dadak binagi
marang kanca santri kathah
Ki Bayi gumuyu angling

Mara takona manamu
Ki Basarodin nulya ngling
mring Jèngwèsthi sojarira
dhasar sayêkti rumiyin
rama-dika duk jêjaka
bagus anom swara bêcik

Akèh wong wadon kapuyuh
yèn turu tindhihên ngimpi
nglindur nêbut Harundaya
swarane andudut ati
pawèstri nom jor-jinoran
pawèwèhe rêbut dhisik

Tur niku sami guguru
gurah swara amêjani
nanging ta kudu dilalah
rama-dika ingkang bêcik
kula gurah ngantos sayah
kêpèsing amutah cacing

Anggrus mutah riyak idu
mutah ilat amucicil
sumaput agulimpangan
dadya rubungan mèh mati
pêsantrèn myang wong omahan
samya ngêlayat mring mami

Bêbaya tuwas mèh lampus
swara saya won asêdhil
gêr gumuyu ing ngakathah
Jêng Kyai gumujêng angling
dhasar sêdhil cilik mula
wus pancèn swara tan bêcik

Jèngwèsthi alon amuwus
man Pêngulu Basarodin
putra dika Jayèngraga
punapa mèmpêr Jêng Kyai
mênggah swaraning putranta
adhi Jayèngraga iki

Ki Pangulu aturipun
anggèr kados sami ugi
inggih lawan rama-dika
wontêna kaote kêdhik
gih rêbat sênêng kewala
Ki Bayi ngandika aris

bêcik swarane adhimu
nanging kurang wilêt thithik
lan bangête kurang buntas
bobote ya wus ngluwihi
tan ana lir adhinira
kurang ngumbar swaranèki

Yata ing wanci mèh bêdhug
wus tata ingkang kêndhuri
Jèngwèsthi alon lingira
mring Pangulu Basarodin
man Pangulu kajatêna
angrasukkên kurmat Nabi

Lan lujêngipun bok-ayu
sakaliyanipun mugi
lulus dènnya palakrama
lah wus andika dongani
Pangulu gya maca donga
alahuma ilpalail

Pakadaril pasalimu
pihi alngakluadini
wa palalu asalata
wa ajakata slimati
ngala sayidin mulana
Mukamadun wakatimil

Anbiyai wama almur
-salina wasa-alnati
gapurallahu walana
alahuma birahmati
-ka ya arkama rakima
subkanaka rabika rabil

ngijati ngama yasipun
salamu ngala mursalin
-na walkamdu lilahi rab
-bil ngalamin wusnya nuli
Ki Bayi alon lingira
bismilah payo awijik

Nulya sadaya tuturuh
sarêng anadhah kêndhuri
karêpyêk pating karêcap
santri lit rêbut kêndhuri
gumêr samya drêg-udrêgan
rêbut kèh gembolanèki

Kang cêlak pan tumut rusuh
rêbutan brêkat kêndhuri
Kulawirya sru lingira
adat têmên santri cilik
sabên kêndhurèn rêbutan
lah iku têmah marahi

Ki Bayi mèsêm amuwus
ya mupung ana rêjêki
wus nutug dènnira nadhah
kêndhuri kinèn ambagi
wus samya binarêkatan
luwaran sadayanèki

Salong-salong ingkang kantun
kondur Jêng Kiyai Bayi
kalawan wau kang garwa
sira Ki Sèh Amongragi
lajêng tangat ing palilah
nèng panêpèn sang Mongbrangti

