ya ta ingkang liningan anulya gupuh
ngabêkti ing Jayèngsari
sawusnya atata lungguh
arêsêp Ki Jayèngsari
lawan ingkang lagya rawoh

ngalêm ing tyas Jayèngsari mring kang rawuh
iki wong lawak mantêsi
sasolahira apatut
layak wanodya kèh asih
andulu ing wong mêngkono

tan prabeda Mas Cêbolang mawas dulu
angalêm sajroning ati
angling ing tyas dene bagus
dhayohe rama kiyai
wingit cahyane mancorong

ajêtmika prasaja bagus alurus
ya ta kang rama ngling aris
Jayèngsari putraningsun
aja taha-taha kaki
mring arinira angrêngkoh

kang liningan tur sêmbah langkung anuwun
umatur saha wotsari
mugi èstua pukulun
sagung timbalan kang maring
kawula wahyu kang dhawoh

dene sangêt têmên gèn tuwan angrêngkuh
mring kula wong kawlasasih
marmamba langkung anuhun
mung Allah kang maha luwih
nêksènana raganingong

anggêp amba mring tuwan trus batin tuhu
atanapi sira yayi
aywa taha mring wak ingsun
ingsun iki ngungsi urip
ngungsèkkên sadulur wadon

anèng kene têmahan ingambil sunu
marang ing kangjêng kiyai
pan yêkti sun utang umur
nuwun-nuwun kang sinung ling
ya ta sang tapa agupoh

animbali marang ing Rubiyahipun
kang pinanggil mêdal nuli
lawan wau putranipun
sira Nikèn Rancangkapti
dangune pijêr nèng pawon

Bok Rubiyah tan ninga yèn putranipun
Mas Cêbolang ingkang prapti
sapraptaning langgar dulu
mring putra pan rada pangling
wus lami dènira lolos

sang atapa anjarag pan ora tutur
Mas Cêbolang gupuh nuli
ngraup padane kang ibu
kang ibu wus mari pangling
wusana nangis anggêmbor

lara-lara akathah sêsambatipun
katuwone sira gusti
apa tan wêlas maring sun
lan malih sira wus eling
yèn atmajaning kinaot

ingkang putra wlas myarsa tangising ibu
sênggruk-sênggruk milu nangis
Rancangkapti lênggah pungkur
dhêkukul barêbês mili
langkung wlas mulat ing êmbok

dene langkung Bok Rubiyah tangisipun
lir ibu-ibu sayêkti
marma Rancangkapti muwun
tan nangisi ingkang prapti
saking wlas dulu maring bok

sang pandhita aris pangandikanipun
wis padha aywa anangis
aran praptane rahayu
sutanira sinung eling
maring Hyang Suksma kinaot

tan winuwus kang onêng marang ing sunu
ya ta ing antara lami
rêmbag kalih-kalihipun
Jayèngsari anglangkungi
wau dènira acondhong

marang Ki Mas Cêbolang lir kadang tuhu
tan kenging pisah saari
samya angrasèhkên ngilmu
runtut wus nunggil pamanggih
marma ywa tanggung dadya roh

panyêndhake bae ing wau cinatur
samana sampun apanggih
Mas Cêbolang lan sang ayu
sira Nikèn Rancangkapti
siyang dalu akarongron

ibu rama langkung sukanirèng kalbu
miyat ing sutanirèki
gènira krama aruntut
ya ta ing antara lami
kang rama grah lajêng layon

ingkang putra langkung sungkawaning kalbu
antawis ing pitung ratri
kang garwa nusul asurud
lajêng sinare anunggil
lan kang raka kilèn gandhok

langkung dening sungkawa kang kantun-kantun
saya kagagas ing galih
Jayèngsari ciptanipun
dene ta kurang sathithik
dhawuh kang timbul maringong

tan antara sawulan surudirèki
sira sang atapa
Santri Saloka tur paksi
mring Jayèngsari wêwarta

amarêngi lênggah masjid lan kang rayi
sira Mas Cêbolang
lan garwane Rancangkapti
pagunêman ngilmu rasa

kagyat sarêng myarsa Saloka turnèki
ilang bayunira
sira Radèn Jayèngsari
tumungkul asôngga uwang

Ki Saloka matur malah wus kaping tri
ing sasurudira
ramanta kangjêng kiyai
wong puniku gènnya prapta

panggih lawan kula langkung nyalawadi
wong kêkalih apan
amangangge cara santri
ngakên santri Surabaya

tan anyana kula yèn punika têlik
gèn takèn ing radyan
langkung dening niti-niti
kawula inggih balaka

wingi kula mring ngare sampun apanggih
sanak Surabaya
mring wismanipun Pak Kêmis
lajêng jawil mring kawula

yèn paduka ginunêm Pangeran Pêkik
sabab wong punika
padagange Pangran Pêkik
marma ing gunêm waspada

saya anglês rahadèn duk amiyarsi
aturing Saloka
ngandika ris mring kang rayi
lah yayi sira kariya

ingsun titip marang garwanira yayi
bokmanawa lêpat
poma apuranên yayi
manira arsa lêlana

ngong oncati marang gunêm kang tan bêcik
nanging iya poma
wartakna gon ingsun yayi
ya ta kang sinung wacana

Mas Cêbolang lan garwanira nungkêmi
padane kang raka
sarya sru dènira nangis
Rancangkapti mêgap-mêgap

apan lajêng kantaka Kèn Rancangkapti
pan wus timur mila
yèn muwun pêgêl kang galih
anêmah niba kantaka

Jayèngsari ya ta angandika aris
adhuh ariningwang
adat têmên sira iki
yèn nangis banjur kantaka

ngêndi ana ing wong pêpikiran bêcik
têmahane padha
andadak sira tangisi
ya ta sira Mas Cêbolang

ingkang garwa pinangku sarwi anangis
adhuh mirah ingwang
paran polah ingsun yayi
yèn sira tulus palastra

baya-baya ingsun edan turut margi
ni mas awungua
ya taRadèn Jayèngsari
kang rayi wus sinotyanan

nulya nglilir pungun-pungun nangis ririh
pan kawula kakang
tan purun kantun ing ngriki
sanadyan pêjah gêsanga

aywa pisah kalawan paduka yêkti
kang raka ris nabda
nora kaya sira iki
munduran pan kaya bocah

pae nguni sira duk durung akrami
saparan pan môngsa
kêna apisah lan mami
ing mêngko wus duwe krama

yêkti abot iya wong ngladèni laki
sira Mas Cêbolang
nambung sabda sarwi nangis
punapa inggih kawula

tuwan kesah kula pan dinalih kari
môngsa ta puruna
saparan amba tut wuri
sanadyan pêjah gêsanga

nadyan inggih pêjah gêsang ajêng uning
kang raka ngandika
paran solah ingsun yayi
lamun sira tut wuria

sayêktine ora olèh dene yayi
iya asingidan
Saloka nambung sabda ris
yèn kedah têmên rayinta

atut wuri marang ing paduka inggih
pan kajawi kônca
sadaya kinèn angari
yèn wontên malih wong prapta

yèn pitakèn ing paduka inggih gampil
ing saawad-awad
kula warti yèn wus anis
saking ing ngriki kewala

ing puruge kula botên nyumêrêpi
yèn sampun paduka
andhok tuwan nuntên nuding
angsung wruh dhatêng kawula

gih pun Buras punika paduka tuding
pasthine kawula
lan sanak anusul nuli
inggihdhêmitan kewala

pan sadaya môngsa ta dadaka inggih
pisah rayi tuwan
wong kanthèt-kinanthèt sami
tan wontên seje satunggal

pan kabèh santananipun
wus ingundang sami prapti
andhèr sadaya nèng langgar
ya ta sampun dèn wartani
marang sira Ki Saloka
kabèh panuju ing pikir

wusnya dadi rêmbagipun
Jayèngsari sukèng galih
tuwin sira Mas Cêbolang
langkung suka Rancangkapti
dene awurung tinilar
nahên ta kasaput ratri

ing dalu datan winuwus
sarêng byar angkatirèki
sagung kang para santana
ngatêr wangsul ngandhap ardi
prasamya angêmu waspa
kang lunga lawan kang kari

ya ta kang kesah lastantun
Mas Cêbolang Jayèngsari
Kèn Rancangkapti pun Buras
nèng ngasa atuduh margi
katiwang-tiwang lampahnya
Sokayana wus tan kèksi

lampahe pan kawlasayun
dulur wong catur lumaris
wus têbih ing lampahira
sampun manjing ing wanadri
mudhun jurang minggah ngarga
Rancangkapti gung anangis

ngrempong tan bisa lumaku
ginendhong mring raka nuli
Mas Cêbolang lamun sayah
pun Buras ingkang gêntèni
sadangunira mangkana
wau dènira lumaris

nurut wana Ardi Kidul
mangilèn lampahirèki
tan winarna solahira
ing lampah wus tigang ratri
kèndêl yèn dalu kewala
langkung dènnya kawlasasih

yata aningali gunung
alit kalangkung rêspati
ing pucak ana wong tapa
gènira tapa wus lami
siji nora nganggo rowang
kinasihan ing Hyang Widhi

aran Ki Sèh Hèrcaranu
tuwa pan wus kaki-kaki
iyèku kaprênah canggah
mring Ki Banyubiru nguni
kang martapa ardi Liman
wus ngraga suksma sayêkti

arang wong kang wruh ing ngriku
saking angkêre kapati
Sèh Hèrcaranu tan samar
yèn badhe wontên têtami
satriya anandhang papa
cintraka kawêlasasih

langkung wêlas sang palungguh
dhatêng sira sang kaswasih
ya ta wau kang lumampah
kèndêl anèng soring wuni
suku ardi kang lèr wetan
tumawing jurang atrêbis

gurda gung langkung asingup
singupe ngungkuli wuni
sami tumiyung ing jurang
jurange langkung ambambing
ngisor panggonaning sima
ting galêro mêmêdèni

kang rarywan pan ora keguh
ngêningkên ciptaning galih
mung ketang kang karya jagad
marma umaras sira nir
kèh swaraning pêksi munya
môngsa wohing gurda sami

umyung rêbut woh abarung
mawarna-warna kang pêksi
mrak nyangungong ing paragak
kang sata wana nauri
cêkikèr swara lir ngatag
kinèn panggiha sang rêsi

lir mangkana pèngêtipun
kang rarywan graitèng galih
ya ta non pucak aldaka
ana wong tuwa alinggih
pitêkur mujwèng Pangeran
sêmune brôngta ing Widhi

ya ta radyan mara gupuh
sumêngka marang ing wukir
sadaya pan sami minggah
sapraptanira ing nginggil
sarêng cêlak lan sang tapa
ki sèh pan angawe nuli

lah banjura putuningsun
aja sira wêdi-wêdi
gupuh wau kang ingatag
sapraptanira ing ngarsi
ngaras suku dalamakan
sang tapa angrangkus aris

sarwi ingaras kang êmbun
katiga ginanti-ganti
ri wusnya atata lênggah
langkung samya aminta sih
tumungkul dènira lênggah
sang tapa ngrês ingkang galih

tan samar sasolahipun
wusana ngandika aris
sang pandhita mring rahadyan
adhuh putuningsun kaki
dene liwat kawlasarsa
ing solahira mas gusti

dèn narima putuningsun
pan wus karsaning Hyang Widhi
sira dadi lêlampahan
awit wong tuwa kang mawi
ramanta marma dinukan
dene Hyang kang maha luwih

lali pancèn arsa mêngku
angangkah ing tanah Jawi
kuwalèn arsa binuwang
marma apês tan malati
antuk rusak ngajak-ajak
marang anak putu wuri

marma putu wêkas ingsun
marang ing sira dèn eling
ywa ngambah pikir balasak
lan dèn awas sira kaki
kang katibanan nuring rat
aja sira wani-wani

ywa tiru ramanirèku
lali ing basèku yêkti
marma sru dukaning Suksma
kang liningan awotsari
salugut pan botên nêdya
acipta kadya ing wuri

sangêt panuwun kawula
lamun amba darbe krêkat samênir
mung mrih wilujêng ing purug
sampun binurak-burak
inggih amung têntrêming manah pukulun
lan malih kang dados manah
kadang kawula sayêkti

sêpuh punapa inggiha
taksih gêsang utawi yèn ngêmasi
sang tapa mèsêm lingnya rum
ywa susah manahira
kadangira sayêkti misih rahayu
nanging adoh panggonannya
mangulon paraning ngungsi

aja susah mikir kadang
awakira lah rêksanên pribadi
enggal lawase katêmu
sok uga salamêta
Jayèngsari tur sêmbah alon turipun
kadospundi karsa tuwan
mrih amba manggih basuki

sang tapa gumujêng suka
aja maras tyasira putu mami
yèn ta maksih jênêng ingsun
nanging mung slamêtira
lan sirêpe aja ana kang angruruh
nanging sarate mas nyawa
dèn asru brôngta ing Widhi

lah sira nuli mangkata
ana alas kapit ing ardi alit
kinêpung jurang atrêjung
arane Wanataka
dhêdhukuha mas putu ana ing ngriku
matèkêna raganira
mung andêlênga sawiji

marang Hyang Suksma Wisesa
matur nêmbah wau kang sinung angling
sandika sarèh pukulun
amba darmi lumampah
sang pandhita ngandika ingsun tut pungkur
angatêrakên ing sira
mrênahkên ênggonirèki

lêga tyasira sadaya
ya dene sang pandhitarsa tut wingking
sang tapa ngandika arum
he kabèh putuningwang
iya padha gujêngana nyamping ingsun
lan poma padha mêrêma
aywa na kang mêlèk siji

yèn ingsun durung parentah
pan sandika wau kang dèn dhawuhi
nulya sami nyandhak gupuh
nyampingira sang tapa
sang pandhita dhatêngkên karamatipun
sakêdhap anulya prapta
ing ênggon kang dèn êsiri

nênggih ardi Wanataka
kang nèng têngah kapit gunung dèn goni
kinêpung jurang atrêjung
masjide pan wus ana
langkung pelag kinubêng balumbang têpung
rêsik palataranira
sêsêkarane mêpêki

miwah ingkang palakirna
karang kitri mubêng kalangan asri
tiris andadi wohipun
rakit-rakite kadya
padhukuhan wus lawas kanggo nêm taun
sajatine kang karamat
Sèh Hèrcaranu linuwih

mèh timbang lan waliyullah
karamate sawab pandhita luwih
lan agêng subratanipun
sajêg tan kambon upa
milanipun kinasihan ing Hyang Agung
barang saciptane dadya
ya ta wusira anuli

kang wayah kinèn mêlèka
kang ingatag mêlèk kagyat umèksi
anon pakarangan agung
sangkêp pan sarwa ana
wus anarka karamate sang awiku
langkung sami ajrihira
sang pandhita angling aris

wus dèn enak atinira
anèng kene nir ingkang mutawatir
kang sinung sabda anuwun
cinêndhak kandhanira
pan cinatur sang tapa têngganèng ngriku
mêmulang maring rahadyan
apan ngantos kalih sasi

wus antuk wêdharing rasa
langkung suka wau rahadyan kalih
sang tapa ngandika arum
lah sira wus kariya
apan sira uwis padha lawan ingsun
luwih ing panganggonira
lan malih ngaliha nami

putuningsun kang atuwa
Jayèngsari sêsiliha wêwangi
Sèh Mangunarsa apatut
dene Ki Mas Cêbolang
anamaa Sèh Agung Rimang pan patut
angêpèk namaning bapa
putuningsun kang pawèstri

maksiha arane lama
ya Si Buras sun paringi wêwangi
Ki Santri Monthèl puniku
nuwun kang sinung aran
angling malih sang pandhita manis arum
putuningsun Agung Rimang
bêcik pisaha gyannèki

anaa sakidul jurang
dadya antuk wong ngêningkên pandêling
lan ora ngregoni iku
ing ciptane kakanta
kang liningan sabda sandika turipun
punapa sarèh paduka
amba pan darmi nglampahi

ya ta sang tapa anulya
anuduhkên kang wayah kalih ngiring
saonjotan têbihipun
lawan ênggoning raka
pan wus manggih padhukuhan sri dinulu
saking sabdaning pandhita
barang saciptane dadi

kalapa kadya tinata
pan amarik nèng pinggir dhadhah sami
wowohan pala gumantung
mêpêki sarwa ana
wismanira marik-marik jajar têlu
cèkli masjide araras
balumbange angubêngi

Sèh Agung Rimang kacaryan
aningali rakiting dhukuh asri
wusnya mrênahakên wau
sang tapa amit mentar
wayah kalih ngatêrkên jawining dhukuh
sawusira wangsul sigra
mantuk mring dhukuhe sami

kacatur Sèh Mangunarsa
anèng langgar apan raina wêngi
mung Ki Monthèl rowangipun
langkung subratanira
tan ana lyan kang kacista mung Hyang Agung
têrkadhang anglugas raga
anurut manah gung brangti

ngambah tanah ing pasisir
lan rayi Sèh Agung Rimang
angulati mring kadange
miwah maring padhusunan
angangin-angin warta
angruruh mring kadangipun
mêksa datan antuk warta

lajêng samya wangsul sami
maring dhukuh Wanataka
cinatur cêndhake bae
ya ta wau santananya
kang kantun Sokayana
wus sinung wikan sadarum
Ki Monthèl ingkang dinuta

wus kêbut sadaya sami
nusul marang Wanataka
nanging ta icir lampahe
samana pan wus raharja
dhukuhe Agung Rimang
kunêng ingkang adhêdhukuh
gantya ingkang kawarnaa

sira Radèn Jayèngrêsmi
kang lami ana ing Karang
kadi sarêng ing lampahe
lan kang rayi kesahira
nanging gênti kinôndha
kacatur wau sang bagus
kanggêp pangawulanira

marang Ki Agêng ing Kawis
malah ingambil atmaja
saking rêsêpe ing tyase
kadi putra gènnya yoga
Ki Agêng datan samar
marang sira sang abagus
ing têmbe antuk kamulyan

pira ta laminirèki
gènira ana ing Karang
kinêmpit rina wêngine
mring Ki Agêng pan winulang
ngilmu lêmbut lan kasab
kang ginêdhong kang kinandhut
pan sampun têlas sadaya

dhasar manahira lantip
ukur kumlebat kewala
kacandhak têkèng bongkote
pan wus pinasthi dening Hyang
yèn bakal sinerenan
ing ngilmu kang agung-agung
dhasar nguni wus pawitan

winulang kang rama nênggih
duk maksih nèng Sokaraja
marmanira ta ing mangke
lajêng abuntas kewala
sakèh ngilmu sampurna
malah wus sinung jêjuluk
mring rama Ki Agêng Karang

sabab ing kawruh wus nunggil
sinung nama Amongraga
pan wus karan nama êsèh
abdi kêmbar Gathuk Gathak
ingêlih aranira
Jamal Jamil dadya patut
wus jênêng santri sadaya

abdi kala taksih alit
ing mangke tumut saparan
ya ta kawarnaa mangke
ki agêng pan lagya lênggah
nèng ngèmpèr masjid bajang
kang putra tansah ing ngayun
mabukuh ing silanira

Ki Agêng waspadèng ngaksi
aningali mring kang putra
dadya arum andikane
kadingarèn kulup sira
kadya ngêmu sungkawa
apa ta durung sumurup
babing basa ana ora

lan dudu iku ya iki
sajatine iku iya
ing yêktine iya dede
apa sira durung têrang
kang putra mutur nêmbah
inggih pangèstu pukulun
sadaya sampun kadhadha

sanès punika marmaning
amba umarêk ing tuwan
arsa pamit sayêktose
kesah angupaya kadang
kang amba turkên tuwan
pan inggih kantênanipun
pêjah atanapi gêsang

kawula arsa udani
ki agêng mèsêm ngandika
adhuh putraningsun anggèr
babo ywa maras tyasira
prakara kadangira
wus antuk kamulyan agung
mèh timbang kalawan sira

kawruhe lan sira nunggil
sabab gurune rinira
wus tau wêruh ing kene
nanging sun tan wani babar
prênahe kadangira
dene yèn sira drêng kulup
angupaya arinira

angetana sira kaki
marang dhukuh Wanamarta
kaprênah kidul wetane
patilasan nagri Maja-
lêngka ana pandhita
pan dadi paguron agung
sagung bupati bang wetan

sabab sarwa na sayêkti
apa kang tinakokêna
mring Bayi Panurta kuwe
ing kasab lêmbut tan kewran
marma saya kèh prapta
wong pasisir urut gunung
milu wismèng Wanamarta

dene gurune ngong uning
pangulu Crêbon Dulsalam
iku kang dadi pêpundhèn
amulang Bayi Panurta
dhasar yêkti sarwa na
Ki Dulsalam yèn amungguh
tumiba tanah bang wetan

ngilmune tan na nimbangi
yèn mungguh nèng kene nyawa
apan lumrahing wong akèh
durung papak lawan sira
kang putra matur nêmbah
saking brêkah sang pukulun
awit pamulang paduka

kiagêng ngandika malih
kapindhone Ki Panurta
adarbe atmaja wadon
warnane pan ayu pelag
arane Tambangraras
dadya kondhanging kêkidung
asring dadya lêlinduran

akèh para santri anêkani
samya kasmaran miyarsa warta
apan ta nora katampèn
banjur wisma ing ngriku
marma pondhok jêjêl apipit
sudagar jor-jinoran
ing patukonipun
nora nana kang tinampan
wicarane besuk ingsun arsa krami
yèn ana sênênging tyas

lan wong gêdhe kèh kang duwe melik
nanging nora nana wani mêksa
sabab wus gêguru kabèh
lawan wong wadon iku
wus winasis ngèlmu maknawi
wirasat pan wus wignya
dadya was pandulu
ngupaya kakung utama
ingkang pantês sinêmbah ing awal akir
iku ingkang sinêdya

marma tuduh ingsun mring sirèki
sira ingsun kon mring Wanamarta
pasthi sira yèn dhaupe
lan marganira têmu
lawan kadangira ing benjing
buh sêsangkananeya
marga saking ngriku
dadine tyasira padhang
isarate dèn asru amati ragi
supayane Hyang Suksma

asiha marang ing sira kaki
karêmêne Hyang Suksma Wisesa
wong asring amatèkake
marang ing raganipun
lawan wong kang rêmên ngasêpi
yèku kêkasihing Hyang
seje lan wong kupur
dhasar linulu dening Hyang
ya wong dhasar ginadhang narakabenjing
marma ngugung dening Hyang

Sèh Mongraga sangsaya awingit
miyarsakkên andikaning rama
padhang narawang driyane
èngêt yèn trah linuhung
ya ta sigra dènnya tur bêkti
angaras dalamakan
cinêcêp kang êmbun
apan sarwi binisikan
ing pangawruh kang ngilangkên ing saksêrik
lan ênggoning Pangeran

ri wusnya mangkana lèngsèr aglis
datan kantun abdi kalihira
ki agêng sru pandongane
jinurungkên mring sunu
ya ta wau ingkang lumaris
andarung lampahira
tan ana lyanipun
amung sihira Hyang Suksma
datan liyan kang pinusthi ing pandêling
kèndêl-kèndêl yèn salat

sawusing bakda sigra lumaris
ngetan bênêr gènira lumampah
nurut dhusun pinggir lèpèn
akathah kang kadulu
akèh langên-langêning margi
dhusun kathah kang gêmah
palakirna agung
kapungkure kang padesan
ya ta ngambah tarataban pinggir wukir
têbih kang padhusunan

tindaknya ris wau apan sarwi
tumingal langên-langêning marga
kadya anggugah driyane
pradawèng wrêksa luhung
apan samya nêdhêng asêmi
taru katiban warsa
amuyêk dinulu
marganing ngare sumêngka
wuryaning kang marga angrêrujit ati
berag kanyaran warsa

lêlorahing ara-ara kadi
kang udaya kaleban ing ombak
pacing asêgêr sawange
sêgunggu lawan sêmbung
puspa lembonglan sônggalangit
kasêlan môndhalika
rumput mrak ngrêmbuyung
nalasah kang adal-adal
myang walingi anurut têpining margi
marga limit apanas

tindaknya lon wau sang kaswasih
nujuman têngah hyang diwangkara
mangkana kandhêg lampahe
nèng ngandhap mandira gung
lajêng eca lèrèn nèng bêlik
lan abdi sawusira
ngabêkti Hyang Agung
pan angêningakên cipta
sawusira abdi kalih amangani
orong-orong binakar

ya ta wau sira nuli
sang brata lampahira lon
ngambah jurang sêngkan siluk-siluk
yèn tinon atrêbis
marga rumpil arampal
pan aran kambah ing janma

marga kapit ing ri curi
yèn wong kang tan sêdya layon
môngsa wania ngambah ing ngriku
yèn wong misih mikir
enak lawan kapenak
môngsa ta silih ngimpia

liwat marga siluk sungil
bok ngambah liyane kono
tur môngsa ta kurang liyanipun
margi ingkang radin
ingkang tau dèn ambah
ing manungsa apan kathah

ing yêkti dhasar ngulati
sang brata marga kang ewoh
ingkang nora kambang ing wong langkung
ya ta wau nuli
manginggil minggah marga
nuju asar wayahira

ya ta nèng nginggil ningali
kidul wetan lor lan kulon
nglangut pan anglamat dhusun-dhusun
sawusira ngaksi
miwah kang ardi kathah
pan samyaêlêt jêjurang

nanging ardi alit-alit
sang brata kasmaran anon
eca dènnya lênggah sela pingul
kang abdi mêtêki
ya ta wau samana
mèh ngayom sang hyang pratôngga

abarung swaning pêksi
rêbut gon anèng kêkayon
putêr jalak menco pêksi siyung
prit pêking sulindhit
johan lan atatkêmbang
kadhasih munya ing tawang

swaranira ngasih-asih
lir nangisi ingkang rawoh
mrak nyangungong kadya nyapèng tamu
kang sata wananjrit
anglir angsung sasmita
sang brata mèsêm ing driya

akèh sato ing wanadri
samya munya ting galêmbor
lêmbu singandaka ting kalênguk
dinulu awingwrin
myarsa panggroning sima
mlayu ngungsèkkên tênaya

samana wanci mahêrib
umyang swara cênggèrètnong
barung kup-angkup lan kongkang ngungkung
anèng ngrong lir gêndhing
platuk lir môndaraga
rêsrês pan munya sauran

tangèh ucapêna sami
isining jurang tuwin rong
sang abrata sukèng kalbu
dènnya kèh kapyarsi
ya ta kang kawuwusa
bakda gènira salat

lênggah sela winaradin
lajêng amuji Hyang Manon
nora dhompo awas ing pandulu
wus ngumpul ngonggèki
sanyata yèn utama
sira Ki Sèh Amongraga

pratôndha waspadèng ngaksi
ênggoning Suksma kinaot
pan sayêkti arang ingkang wêruh
marang Hyang kang linuwih
kalamun durung bisa
mati sajroning agêsang

nadyan mangkonoa ugi
yèn tan sinung sih Hyang Manon
arang kang waspada ing pandulu
ênggoning Hyang Widhi
mendah dene akathah
kalamun sok pandhitaa

sinung ilham ing Hyang Widhi
mendah walating pragogok
ya ta ing ratrinya tan winuwus
samana wus enjing
hyang arka mèh sumirat
angganthêng kang mega malang

kèh warnanira kaèksi
mega pindha kang wastra byor
dadu kuning rêkta wilis wungu
amemba manjêthi
umyung kang pêksi môngsa
woh bulu kalawan gurda

sato gora bigar sami
amuni pating galêmbor
mrak manguwuh kadya angsung pemut
pêksi bêluk kadi
angatag uninira
sampun kadangon gingsira

ri wusnya nitih ancala
hyang surya sang brata nuli
tumurun saking aldaka
abdi kêkalih nèng wingking
praptaning ngandhap nuli
ya ta lajêng lampahipun
amargèng jurang sêngkan
parang rong pèrèng kapering
kang kèdêkan curi mis lir sutiksna

prandene mêksa dèn ambah
tan keguh marga kang sungil
tan wontên baya kaetang
amung andul we sawiji
kang karya bumi langit
kang pinanthêng ing pandulu
andarung lampahira
sadina dènnya lumaris
pan ararywan sabên ing wêktu kewala

bakdane nuli lumampah
ngetan bênêr gyan lumaris
ya ta aningali arga
agêng dhukuhe kaèksi
gêng-gêng yèn tinon asri
pan anèng sukuning gunung
dhukuh punika aran
pan ing Tatar Maledari
gunungipun ingaranan ardi Gora

dadya dhukuh milu karan
dene ingkang apalinggih
Ki Buyut Wasi Bagêna
anggêntur tapanirèki
dhasar ngilmune luwih
lan dadya paguron agung
sagung patinggi desa
akathah saratirèki
ingkang tumut wisma patang puluh ana

masjide katon anganggrang
pagêr tabag dèn ênjêti
lir labur saking kadohan
balumbangira ngubêngi
ngingon ulam mawarni
marik sêsêkaranipun
samya binatur sela
amêpêki sawarnining
nagapuspa kêmuning ngapit ing tawang

kênanga nèng jawi pisan
palakirna amêpêki
manggis dhuku lan pijêtan
gowok kapundhung kêcapi
pêlêm durèn kuwèni
pakèl rambutan lan jêruk
srikayane ngayangan
mangsane lagya woh sami
angrêmbaka kang têbu wulung arjuna

dhasar toyane tumumpang
we anjog saking ing ardi
tibane pan tinalangan
kinalèn ngubênging kitri
ingkang wisma amarik
asêgêr-sêgêr dinulu
ki buyut wismanira
anèng têngah dèn ubêngi
ing wismane para santri-santrinira

pan kêlaih kêtibira
papat marêbotirèki
apan ta ngiras kabayan
wong papat punika nênggih
kêtib aran Nuripin
sawijine kêtib Samut
marêbot Ki Jatruna
kalawan mrêbot Nurjaki
lawan Kêrtisapele Kêrtisapala

Ki Buyut Wasi Bagêna
adarbe atmaja kalih
sami èstri kalihira
warnane samya yu luwih
yèn ing desa munjuli
wus samya birainipun
sutane kang atuwa
awasta Nikèn Pangliring
ingkang anom wastane Rara Sumêkar

kalangkung dinama-dama
marang rama sang ayogi
ing sapantêse wong arga
saking dêlape sêsiwi
ya ta sang tapa lagi
pinarak langgar mêmuruk
mring sagung sabatira
gumuruh santrinirèki
nikèn rara lan ibu ngaji nèng wisma

prasamya amangku Kuran
kang mulang ibunirèki
nahan wau kang lumampah
ya ta samana wus prapti
ing dhukuh Maledari
sang brata rêsêp andulu
uning asrining dhêkah
lan myarsa kèh santri ngaji
pan kumêpyur èngêt duk maksih nèng wisma

ya ta laju lampahira
kèndêl sajawining kori
katuju ngênu samana
Kêrtisapele nèng jawi
kagyat dènnya umèksi
wong ngadêg ana ing pintu
bagus misih taruna
kang cahya amindha sasi
sigra Kêrtisapele manggihi nulya

gupuh dènnya uluk salam
Kêrtisapele tanya ris
anak teja sulêksana
têmbe pun bapa umèksi
kang tinanya nauri
kawulawong kawlasayun
santri saking ing Karang
nanging santri tanpa ngilmi
anèng karang kasimpar tan antuk papan

kalingan kang wus utama
marma kawula puniki
ngumbara yêkti ngupaya
pandhita kang sampun sidik
arsa nrasèhkên ngilmi
warti ing ngriki pinunjul
Buyut Wasi Bagêna
marma manirenggal prapti
manthuk-manthuk Kêrtisapele saurnya

gih anak lêrês kang warta
sayêkti kangjêng kiyai
anak pangraos kawula
pun bapa dèrèng amanggih
kawruh kadi puniki
kula punika kang wau
santri saking ing Tuban
lir pun anak wus ngêblêgi
kesah amba kasmaran kawruh utama

lêlana anjajah desa
sabên wontên wong kang luwih
kewala dhatêngi apan
maksih apêtêng kang galih
dèrèng padhang samênir
sarêng pinaring sang wiku
ing tyas padhang narawang
marmamba wisma ing ngriki
saking dene karêm ngilmune sang tapa

sang brata mèsêm ngandika
lah dika aturna nuli
inggih dhatêng sang pandhita
kula pan arsa kapanggih
Kêrtisapele gipih
praptèng ngayunan umatur
kawula tur uninga
ing tuwan lamun ing jawi
wontên tamu ayun marêk ing paduka

bagus pan maksih taruna
ngakên santri saking Kawis
rencange kêkalih kêmbar
atêmbung yèn kawlasasih
dene datanpa kanthi
nèng Karang tan antuk ngilmu
sabab dening kalingan
ing santri gung-agung sami
marma kesah arsa ngupaya tranging tyas

ki buyut garjitèng kalbu
sarêng miyarsa turnèki
marêbot ya ta sang tapa
pangandikanira aris
payo enggal aturana
aywa kasuwèn nèng jawi

lan kowe Sapala gupuh
matura nyainirèki
konên asaji pawohan
lan enggal kon ngrêratêngi
sêga tanapi nyamikan
ing saanane dèn aglis

arsa kadhayohan ingsun
wong aluhung ngaku santri
ya enggal ingkang dinuta
langgare wus dèn gêlari
klasa alus santri samya
kang ngaji wus kinèn mulih

mung kantun santri gung-agung
taksih sami mangku tapsir
ya ta wus kerid samana
Sèh Amongraga wus prapti
nênggih sangajênging langgar
ki buyut kagyat duk uning

anon cahyane kang tamu
gupuh dènira nêdhaki
santri tumurun sadaya
ya ta sang brata anuli
gupuh dènnya uluk salam
mèsêm ki wasi nauri

sarwi nyandhak astanipun
sang brata sigra kinanthi
binêkta minggah mring langgar
ri wusnya tata alinggih
Ki Buyut Wasi Bagêna
nambrama marang têtami

takèn ing kamulanipun
sang brata wus awêwarti
ki buyut rêsêp tumingal
marang wau ingkang prapti
jêtmika sêmu agawat
anarka yèn wus linuwih

wus kacihna ing pandulu
ing solah kalawan muni
ngakua santri urakan
môngsa kênaa pi-api
ing pasêmone katara
ngakua bodho utami

yêkti kacihna kang wuwus
punika kang dadi sêksi
upami wong bodho ika
nanging angaku linuwih
nora susah binarengkal
pacalathone katawis

mangkono upaminipun
iku manawa sayêkti
wusnya dangu dènnya lênggah
ki buyut sigra nganthuki
mring Katib Samut wus wikan
ing sêmunira sang rêsi

nulya manjing wisma gupuh
Katib Samut andhawuhi
ing garwane sang pandhita
yèn kang putra kinèn ngirid
nyaosna wohan mring langgar
ing tamu kang lagi prapti

ya ta ni nyai agupuh
putra kinèn samapta glis
nata pawohan nèng talam
cêpuke salaka putih
wohan wangèn suruh canang
apu campur sadak rawis

nulya salin sinjangipun
kang sêpuh Rara Pangliring
lurik lasêm sinjangira
kêmbêne ijo palangi
asêngkang urubing damar
sêsupene loro sisih

tikêl balung sêkar suruh
pupur lamat tan katawis
kêmbang mênur cundhukira
pasêmone yèn ingaksi
layak dimêr pagulingan
sang rara solah katawis

Rara Sumêkar pan sampun
asinjang lurik patani
kêmbên solok supe mirah
loro sami munggwèng jênthik
sêngkange panata brôngta
pupur rêmu tan katawis

cundhuk sêkar waja jamus
sang dyah sêmune liniring
layak rongèh pagulingan
solah bawane katawis
ya ta ri wusnya samapta
mêdal ibune angirid

nênggih ni rara kang sêpuh
kang bêkta pawohannèki
kang nèm ambêkta podudan
têmbako anèng salêpi
rara kalih asmu merang
umiyat marang têtami

sang brata nglirik andulu
ing solahe sang dyah kalih
kumêpyur karasèng nala
marang kadangira èstri
ya ta ing sapraptanira
ni nyai jajar alinggih

lan raka kiyai buyut
putra kalih lunggwèng wuri-
ning ibu runcung kalihan
tumungkul nanging anglirik
marang ing têtamunira
monêng turida ing galih

kang pawohan nulya sinajèkkên ngayun
mring ni nyai lawan
podudan têmpat nèng slêpi
ki marêbot Sêpele anyulêd damar

ri wusira ni nyai nambarama arum
anak kaaturan
sadhatêng andika ngriki
matur nuwun wau kang sinung wacana

kyai buyut nambung aris wuwusipun
anggèr amucanga
udud dêdimène mari
sayahipun wong mêntas lumaku têbah

kang sinung ling ngecani anggantèn gupuh
nulya sang atapa
ngatag mring garwanirèki
apa uwis nyai gyanira lah-olah

lamun uwus bok saana-ananipun
iya ngarah apa
gupuh wau kang sinung ling
malbèng wisma malih lawan ingkang putra

lajêng ngrakit sêkul wangi anèng sumbul
ulame mawarna
tinata munggwèng pêpiring
sawusira lajêng tinata ing dhulang

nikèn rara kang bêkta lantinganipun
nèng bokor kuningan
rara kang nèm panjangnèki
kang ngrêrômpa dhulang Sêpele Sêpala

sapraptane ing langgar tinata gupuh
bok nyai kang nata
kèn rara nyaoskên kêndhi
Ni Sumêkar anyaoskên panjangira

gya tinumplak sêkul kang ana ing sumbul
ya ta sawusira
ki buyut ngandika aris
mring sang brata dawêg anak wêwantinga

sugatane ibunta sawontênipun
nuwun kang ingatag
ngecani sigra wêwanting
kyai buyut lan garwane wêwantingan

nulya lêkas sami adhahar wong têlu
kèn rara kalihnya
lênggah wurining bunèki
tansah nglirik wau marang ingkang prapta

Amongraga gèn dhahar sadangunipun
puluke sakênthang
cilik anggung dèn galintir
mung kalêbu sathithik atob ping sanga

kyai buyut anglirik sadangunipun
ngartikèng wardaya
baya wus lawas wong iki
iya gone ora kambon-kambon upa

gone mangan amung ngênaki tyas ingsun
wong iki sun duga
bangêt gyanira prihatin
pan mangkana ki buyut èmênging driya

ya ta dangu gènira dhahar anutug
ingundurkên sigra
gantya dhaharan sumaji
warna-warna ana ing tebok pulasan

sêkul ulam ingundurakên mring pungkur
wus kinèn angêpang
mring katib marêbot sami
Jamal Jamil pan milu kêmbul anadhah

tan winuwus ing solahira puniku
ya ta duk samana
hyang arka wus nitih wukir
nulya sami têtoya lajêng asalat

ri wusira gènnya ngambil toya wulu
ni nyai lan putra
kalih sampun salat sami
Katib Samut apan nulya lêkas adan

sawusira adan nulya sunat sampun
ki buyut wacana
mring tamu kinèn ngimami
lah ta anak andika dadosa imam

Amongraga aturipun manis arum
lêrêsipun tuwan
kang darbe wisma pan wajib
anauri ki buyut wajib wong brata

lêrêsipun anak inggih
pun bapa angambil sawab
wong mêntas lêlana mangke
sang brata mèsêm gya lêkas
jumênêng dadya imam
nulya amaca alkamdu
swara manis anglir kilang

tanduking sastra pratitis
bênêr panjang cêlakira
ya ta sang rara kalihe
gugur gèning makmum samya
pijêr myarsakkên swara
manahira tansah kuwur
asanès ingkang cinipta

ingsun têdha dhayoh iki
awèta nèng kene mana
muga raganingsun kiye
pinaringna mring wong ika
iya karsaning rama
nuli ingsun jaluk wuruk
ngong duga wong iki wignya

mangkana osiking galih
nora pijêr asêmbahyang
ing batin seje dèn ame
nanging milu rubuh gêdhang
ya ta wusnya samana
praptèng ngisa bakda sampun
lajêng sami lênggah tata

nyamikan sumaos ngarsi
ni nyai maksih alênggah
anèng keringe kakunge
putra kalih wurinira
modin lan mrêbotira
maksih angadhêp sang wiku
santri kèh nèng jawi aglar

nulya ki buyut lingnya ris
marang ingkang wau prapta
anak ala nganggur mangke
dimèn tanak lêlungguhan
dawêg sami rêrasan
anrasèhkên babing ngilmu
pun anak pan wus kacihna

ingsun duga wus winasis
katara duk dadi imam
ukur tanduke atètèh
ngakua bodho tan kêna
matur Sèh Amongraga
marma mariki wak ingsun
kapanggih lawan paduka

arsa anrasèhkên ngilmi
mangke paduka ngandika
langkung saking sukur ingong
idhêp-idhêp tuwan wulang
dawêg tuwan ucapna
kang dadya raosing kalbu
ki buyut gumuyu mojar

elok kang ujar puniki
kang sun takokkên mring sira
ngêndi ênggone Hyang Manon
Sèh Amongraga saurnya
wikana yèn lêrêsa
dene ênggone Hyang Agung
pan wontên ing gêdhong rêtna

jatine tigang prakawis
puniku amba miyarsa
ki buyut aris wuwuse
anèng ngêndi prênahira
lan paran têgês weka
kang aran gêdhong di luhung
Sèh Amongraga saurnya

rumiyin kula miyarsi
nèng sajroning badan kita
nabi wali mukmin kabèh
puniku jatine uga
ing pamyarsa kawula
tuduhe gêdhong di luhung
ênggone pan sêsimpênan

karsaning Hyang Maha Suci
marma ingaran rêtneka
pan punika sajatine
mila ingaran sêsotya
adi luwih punika
iku pamiyarsaningsun
wikana lêrês lêpata

yèku sêsotyaning bumi
ingaran kêmbanging jagad
kêkasihira Hyang Manon
ki buyut kêlangkung suka
mêthuki karsanira
sigra dènnya ngrangkul gupuh
wus babo iku larangan

pan dêdalan laku iki
pilih-pilih kang uninga
wus mandhêg samono bae
lah anggèr aywa dinawa
ngucap basa punika
môngsa kuranga cinatur
malih manira têtanya

lair batin sarirèki
apa sayêktine tunggal
nora pisah ing karone
sakuthu roro-roronya
Amongraga turira
rumiyin amba angrungu
inggih kang catur punika

wikan lêrês lêpatnèki
yèn ing jasat tuwan ika
yèn pinèt nama laire
nadyan ing batin tan beda
tuwan lawan kawula
tunggal jatining Suksmèku
ing lair sêpuh paduka

ing batin sayêkti sami
tan wontên anèm sêpuhnya
mèsêm ki buyut dêlinge
ana malih ujar ingwang
kaya pa kawruhira
anama salah pangrungu
alim lawan kawruhira

kaya pa badan puniki
dene ta ingaran tunggal
kaya pa punika rêke
Amongraga saurira
bedane kawruh ika
lan kawruh rêke puniku
dhingin manira miyarsa

apa ta ingaran alim
kang manjing ing jiwa raga
kang dadi rasa jatine
kanugrahan jatineka
manira amiyarsa
jatining sastra puniku
lir êmas timbul ing toya

kyai buyut malih wuwusira aris
ingkang kawruh ika
têgêse ta kadipundi
Amongraga saurira

ingkang kawruh sajatinipun anênggih
tingal kang tan luwar
wiyose Hyang Suksma luwih
ngilmu kawruh jatinira

tan kêkalih pralambine ingkang ngilmi
lir sêkul upama
ingkang pinangan saari
wontên dene kawruhira

gih punika kang darbèni pangan singgih
ki buyut karênan
miyarsa panjawabnèki
ya ta angrangkul sang brata

sarwi angling adhuh anak ingsun gusti
ujare tan bisa
dene iku wus winasis
lah ta nyai ora ilang

ênggonira angrêngkuh anak sayêkti
nyai têtakona
sampurnaning salat daim
sun duga anakmu wignya

dêdimène ni rara padha miyarsi
sira sok têtanya
maring sun durung dumêling
ni nyai ngangsêg lungguhnya

sarwi ngucap dhuh anak ingsun wong sigit
kawula anêdha
supangat andika nênggih
pun biyang andika wulang

malah mandar samya tinelada sami
mring rayi paduka
pan samya kasêngsêm ngilmi
Sèh Mongraga aris nabda

inggih karsa andangu punapa mangkin
ni nyai lingira
sunat pêrlu salat jati
artine kadya punapa

Sèh Mongraga mèsêm anauri aris
manira miyarsa
têgêsing pêrlu puniki
dhingin gumanti ing sunat

kang liningan nauri lêrês kadyèki
têgêse punapa
kang pêrlu jatinirèki
Amongraga saurira

têgêsipun kang pêrlu punika singgih
langgêng jatinira
kang langgêng tan kêna gingsir
karane iku sarengat

pinagêran tan kêna lênggana pasthi
anglakoni samar
agung paidahe nênggih
ingkang têka ing têgêsnya

yèku bakal atampi ganjaran benjing
sasampune ika
têgêse lampah sajati
apan sayêktine salat

sadurunge têlas lampahe puniki
tan na ukum baya
ni nyai amuwus aris
kang sunat paran têgêsnya

Amongraga alon anauri aris
kang sunat têgêsnya
margane langgêng puniki
dene iya ananira

yèn wus têkèng paran ing laku puniki
tôndha yèn tuk sawab
padhang paningalirèki
pan awas jatining lampah

ni bok nyai alon wuwusira aris
sunat pêrlu ika
apa kêna yèn tinunggil
ana ing lêmah punika

Amongraga anauri rum amanis
pasthi lamun kêna
yèn sampun tumêkèng jati
lan yèn têlas lakunira

wus tan nganggo etung ing nêptu puniki
lampahing utama
sabab tinunggil karyèki
têgêse wus nèng ngayunan

lan kawruhe tan kandhêg daluwang mangsi
pan wus antuk sawab
marma tan etung ngabêkti
ing wêktu rêke wus nunggal

ni bok nyai aris atêtanya malih
anak wontên basa
sintên ta namanirèki
puniku roh kang sanyata

Amongraga alon wau sauripun
manira miyarsa warti
yèku kanugrahan ingsun
ni nyai amuwus malih
marmane aran mêngkono

winastanan kanugrahan marmanipun
Amongraga anauri
marma ingaran puniku
yêkti wayanganirèki
wêwayanganing Hyang Manon

ni bok nyai malih atêtanya arum
ana masalah kadyèki
sajroning kakung puniku
wanita jatinirèki
nênggih sajroning wong wadon

ana kakung kadya paran têgêsipun
Amongraga anauri
pan nênggih pangrunguningsun
sajatine kakung nênggih
sayêkti ananing êroh

ingkang murba misesa jisim puniku
nyawa ingaran sih èstri
dene ta kang kapurbèku
ananing roh iku singgih
dudu lanang kang sayêktos

satuhune lanang ananing Hyang Agung
dene tan ana murbani
ni nyai malih amuwus
kang pawèstri kadipundi
lah jawabên anak ingong

Amongraga saurira manis arum
pan datan beda puniki
nênggih wong wadon puniku
kalawan priya pan sami
samya wajib ulah batos

ni bok nyai malih atêtanya arum
sapa Pangeranirèki
lah payo ucapna gupuh
aywa nganggo akêkêlir
Mongraga nauri alon

apan ingsun Pangeran sajati iku
datan liya saking kami
andika lan kawulèku
sayêkti tan beda ugi
tan kêkalih atunggil gon

langkung suka ki buyut dènira ngrungu
ya ta sadalu tan guling
dènira arêbat kawruh
katib marêbot tan guling
pan samya myarsakkên dongong

rara kalih langkung kasmaran angrungu
angalêm sajroning galih
iki si wong bagus tulus
awidagda ulah ngilmi
sun sêngguh durung kinaot

nora larang iya wong mangkono iku
dèn rewangi adol tapih
ingsun têtêdha wong bagus
alawasa anèng ngriki
duwea karêp maring ngong

kunêng ingkang ngunandika jroning kalbu
ki buyut ngandika aris
adhuh anggèr putraningsun
dipun lawas anèng ngriki
arinta wulangên karo

sun srahakên marang ing sira satuhu
nadyan têmbe ana sudi
kang kawasa anak ingsun
anglakèkkên rinta benjing
suka lila raganingong

Amongraga aturira manis arum
kalangkung panuwun mami
ingsih paduka kang dhawuh
datan sagêd amangsuli
nanging apuntên kemawon

sêdya ulun namung asipêng sadalu
sirik yèn wêwaha malih
pintên banggi ta ing pungkur
yèn ugi sami basuki
pasthi wangsul raganingong

yèn kapanggih putranta kang kula ruruh
èstu amba nuntên bali
sang pandhita aris muwus
mring pundi gèn ta ngulati
kang sinung ngling matur alon

ngong upaya dhatêng nagari Matarum
pan inggih lamun kapanggih
awit kathah wôngsa ulun
kang sami wontên Matawis
yèn wontên ngrika kapanggoh

wus tinutur kabèh mulabukanipun
sang tapa sarêng miyarsi
mring ature sang linuhung
karantan waspanya mijil
bok nyai lan putra karo

sarêng myarsa ing tutur asênggruk-sênggruk
ki buyut ngandika aris
marang garwa miwah sunu
wis padha aywa nênangis
mundhak susah kang badhyandon

iya namung sira nyai lawan ingsun
padha jurung puji dhikir
salamête nèng marga gung
lan muga enggala panggih
ingkang sami ingupados

iya dimèn sutanira gêlis wangsul
wus aja kakehan pikir
garwa kèndêl dènnya muwun
wusana mêmêkas maring
Sèh Mongraga wantos-wantos

Amongraga aturira manis arum
yèn ugi sami basuki
pasthi yèn manira wangsul
bok nyai wacana ris
wêlasa arinta karo

kunêng datan winuwus [winuing solahipun
Mongraga umangkat aglis
ki buyut sakatibipun
samya angatêr ing jawi
wangsul sawetaning dhukoh

ya ta Ki Sèh Amongraga lampahipun
padhukuhan wus kawuri
abdi kêkalih tan kantun
lumampah anurut wukir
adulur lampahe kang wong

wus lêpas ing lampahira
Sèh Mongraga jumênêng anèng wukir
manjing ing guwa asamun
kèndêl sajroning guwa
asêmbahyang munggwèng sadalêming ngriku
sabakdaning salat donga
lajêng mawantah amuji

tan wontên ingkang kacipta
mung sihing Hyang kang pinandêng jro ngati
samana pan sampun dalu
dènira nèng jro guwa
wanci bangun enjing wêdalnya sang bagus
nênggih saking jroning guwa
laju lampahira aris

anarajang jurang sêngkan
pan tumawing parang curi anggawing
akèh siluk singub-singub
jurang trêbis katingal
panggriting kang ori wor panggriting pêtung
sumyak swaraning cêmara
kumrisik kang wuluh gadhing

kumrasak swaraning tirta
ron ampura lir surak ambarungi
sata wana munggwèng bulu
pan kadya anambrama
mrak nyangungong myang swaraning paksi umung
kang amôngsa wohing gurda
enggar manahe sang brangti

Mongraga arsa nupiksa
swaraning kang kinjêng tangis nèng êmring
lir dyah rinabasèng kakung
pangrêngihirèng swara
lir kawratan lulut munggwèng ing jinêmrum
pradapaning jring kumêlap
kadya mangawe kang prapti

ingkang lagya anggung rimang
Sèh Mongraga mèsêm sajroning galih
sadina dènnya lumaku
kèndêl kalamun salat
duk samana wayah asar andhapipun
lajêng minggah ing aldaka
sayah ararywan alinggih

anèng sela sumayana
pucak arga nèng ngandhaping kusambi
Jamal Jamil ting kalêthuk
mangan wohing kêmlaka
lawan kêtos kang matêng-matêng kinrêmus
Sèh Mongraga mèsêm miyat
mring abdinira kêkalih

adangu dènira rarywan
ya ta kagyat anon dhukuh rêspati
sukuning Sundara gunung
anggênggêng katingalan
wastanira ing dhukuh Andongtinunu
dene ta ingkang atapa
aran Ki Sèh Suksmasidik

amung wolu sabatira
ingkang jaga marang Ki Suksmasidik
pandhita wadat satuhu
darbe putra satunggal
dènnya manggih anèng sapucaking gunung
tan karuwan kang sêsuta
dènnyantuk duk maksih alit

êmèh kadi rare tiban
saking rare winulang siyang ratri
mring rama sang maha wiku
marma sang dyah tan cipta
palakrama saking kasêngsêm ing ngilmu
pasêmon ladak agawat
ngêgungkên yèn sugih ngilmi

ing nguni pan wus kalakyan
pan akathah sagung para patinggi
kang sami kasmaran ngrungu
ing wartane sang rara
andhatêngi akathah ingkang kawangsul
saking dene tan kaduga
sang rara panjaluknèki

tan anjaluk rajabrana
mung anjaluk ngilmu ingkang ginaib
nadyan para santri agung
kang prapta tan kawawa
angasorna ing ngilmunira sang ayu
undure amèt upaya
dhuyung sumbaga lan dhêsthi

akathah ingkang misaya
ing paekan nanging tan anêdhasi
saking wêntala sang ayu
nahan kang anèng marga
Amongraga tumurun saking ing gunung
osik badhe umampira
marang dhukuh kang kaèksi

dadya laju lampahira
pan sinêru lampahira sang brangti
nurut èrèng-èrèng gunung
samana pan wus cêlak
lan dhukuhe nênggih ing Andongtinunu
sukunira kang lèr wetan
lawan ing Sundara wukir

masjide katon anganggrang
pan acèkli kèdêran dening warih
balumbang gung keringipun
tinanêman tunjung bang
tunjung putih irim-irim tunjung biru
tarate mangsanya sêkar
ganggêng lawan ganggong wilis

masjide binatur sela
umpakipun apan sela ingukir
pagêre tabag ingapu
korine kir-ukiran
mastakane rineka-reka apatut
tilase pinayu anyar
ijo lir dhinandhanggêndhis

jajar kalih wisma cèkli-cèkli
pandhapane dhinêkêt kewala
lan wisma tinalang bae
latar rêsik dinulu
tiris wulan lan tiris gadhing
têpung mubêng pomahan
wohan wangèn agung
sasêlaning tiris gènnya
palataran pêthetane sawomanggis
dhuku lawan pijêtan

pêlêm pakèl jambu lan kuwèni
lagya mangsanira awoh samya
kilèn pandhapa masjide
sêsêkarane agung
tan ana lyan tanêmannèki
pan namung kêmbang-kêmbang
prasamya binatur
ing sela pingul sadaya
amêpêki sadaya warnaning sari
mangsane lagya sêkar

campur gandaning pudhak kasilir
rum ulêkan gandanya angambar
pandhansari pêpinggire
ingkang balumbang agung
sobrahning kang pandhan kinardi
pasênêtaning ulam
tômbra lukas mangut
ulame mawarna-warna
yèn mangsane asar samya dèn pakani
kathah munggut sadaya

toya muncar dumilah awêning
we tumurun kang saking aldaka
apan tinalang anjoge
iline marang dhusun
tan wus ucapêna asrining
rakit-rakiting dhêkah
pan singêr apatut
cacade cilik kewala
ya ta ingkang lumampah pan sampun prapti
jawining pakarangan

nahan hyang arka wus nitih wukir
sang abrata kèndêl ngandhap gayam
jabaning lawang korine
pan ana sêndhangipun
witing gayam apan ngubêngi
ing sêndhang pangangsonan
wong èstri ing ngriku
rabinira para sabat
lan malihe yèn ki sèh mêntas ningali
kêkaring mirsa têgal

sakondure ngriku gèn sêsuci
lajêng dènnya ngambil toya kadas
wontên ing ngriku jujuge
ya ta samana nuju
Ki Sèh Sidik sakinging têgil
mantuk ingiring sabat
sang rara atumut
umiring marang kang rama
ya ta kagyat Ki Sèh Sidik aningali
kang lênggah pinggir sêndhang

santri anom warnanya apêkik
ya ta lajêng dènnya uluk salam
Ki Sèh Mongraga nulya ge
ngadêg aris sumaur
ya ngalekum salam nauri
jawab tangan sawusnya
Sèh Sidik amuwus
anak teja sulêksana
têmbe mirsa pun bapa kalawan malih
ngajêng paran sinêdya

Amongraga pan wus awêwarti
wismanira tuwin kang sinêdya
marmamba kampir yêktine
kadalon lamun angsung
ing sawêngi amba nyukêri
nênggih masjid paduka
ki sèh sarêng ngrungu
kalangkung awlas ing driya
osiking tyas narka kalamun wong luwih
sasolahe katara

lan cahyane pan dadya pandêling
nyana yèn dudu santri la-ala
wau sang dyah sadangune
mandêng marang kang rawuh
asmu kenyut gènnya ningali
salamine sang rara
pan dèrèng kagumyur
tumingal marang ing priya
pan lagyèki sang dyah osik jroning galih
wong iki sun watara

ing praptane baya gawa dhêsthi
pinasangkên ana ing dêdalan
katara ragèngsun kiye
gorèh mulat wong iku
sun watara asugih ngilmi
pawartane ing Karang
gone wong linuhung
sukur ki dalêm bisaa
anglêgakkên marang manah ingsun singgih
dhedhekan pangawulan

Ki Sèh Suksmasidik ngandika ris
sukur pun anak sudi kampira
mring dhepok kawula mangke
nulya ingajak laju
jujug masjid lênggah surambi
sang brata eram mulat
anon rêsikipun
pasang-pasanging sêkaran
lan rêsike palataran karang asri
nêdhêng môngsa wohira

dènnya lênggah nèng walulang sapi
nanging rinangkêpan kasah anyar
sang tapa nganthuki age
marang ing sabatipun
Santri Juris uningèng wangsit
kalawan Ki Nursurat
mring têgal angundhuh
timun karai sêmôngka
kimpul kênthang talês lawan wi gêmbili
santrine kang sêkawan

Amadiman lawan Amadasim
Ki Nuripin lawan Amadbadar
kinèn misaya ulame
Mandrasa lan Nursamut
lan rabine kinèn ngrewangi
nèng pawon mring ni rara
kang mring têgal rawuh
tuwin kang misaya ulam
lajêng sami ulamira dèn ratêngi
pan ingolah mawarna

wusnya matêng nulya dèn wadhahi
anèng piring rinampad ing dhulang
sêmôngka timun kraine
ana ing panjang watu
kimpul kênthang uwi gêmbili
tinata panjangilang
pêlêm pakèl jambu
kuwèni lawan srikaya
winadhahan nèng bokor kuningan nuli
sêkul wus winadhahan

anèng sumbul ya ta sang dyah nuli
pan inguwuh marang ingkang rama
kinèn nyaosakên jambe
ya ta sang rara gupuh
malbèng wisma anulya salin
asinjang mori pêthak
kêmbên daramuluk
asêngkang urubing damar
pupuripun anglamat nora katawis
dhasar kuning ni rara

sêsupenepan akalih sisih
sêkar sêdhah lan sasra ludira
munggèng ênthik-ênthikane
wusnya dandan sang ayu
lajêng nata pawohannèki
anèng talam kuningan
cêpukipun pênyu
lajêng malih tinimbalan
mring kang rama nulya sang rara agipih
mêdal nôngga pawohan

langkung merang mulat ing têtami
sarimpungan dènira lumampah
lir wong amêndêm pucunge
ya ta Mongraga dulu
têka mèsêm sajroning galih
nênggih sang rara nulya
lênggah wurinipun
ing rama sang tapa nyandhak
kang pawohan sinaosakên mangari
sarya ngling mring kang prapta

lah ta dawêg amucanga putraningsun
nuwun kang ingatag
sang tapa angling mring siwi
rara apa uwus gonmu olah-olah

ingkang putra matur bêbisik yèn sampun
kang rama ngandika
marang Sèh Amongraga ris
lah punika anak rayi jêngandika

mung sêpele anak paringe Hyang Agung
matur kang liningan
pun êmbok wontên ing pundi
sang pandhita gumuyu ing saurira

wus tinutur wau ing sadayanipun
mèsêm Amongraga
nahan ta sang rara nuli
wusnya ngrakit dhahar gya binêkta mêdal

santri kalih kang ngrômpa dhêdhulangipun
kang aisi ulam
sumbul binêkta wong siji
kang nyamikan apan ta dadi sadhulang

nikèn rara kang bêkta lantinganipun
ing sapraptanira
ing langgar lajêng sinaji
sêkul sumbul apan wus tinumplak panjang

ulamipun tinata tharik nèng ngayun
pan awarna-warna
ya ta sawusira nuli
sang pandhita ngacarakkên dawêg anak

wêwantinga sugatane rinirèku
sawontêne uga
sugatane tiyang ardi
kang liningan nuwun anyandhak lantingan

atêturuh sang pandhita gya têturuh
dyan lêkas adhahar
adangu dènira bukti
sawusira lajêng linorodkên nulya

lawan sabat sarencange tumut kêmbul
gantya kang dhaharan
sinaosakên ing ngarsi
sang pandhita lan tamu dhahar nyamikan

duk samana nuju mahrib wancinipun
dyan sami têtoya
angambil toya kadasi
sabat wolu ngambil toya wulu samya

Jamal Jamil wusnya ngambil toya wulu
sira lajêng adan
sajak Carêbon agalik
sami eram sagung ingkang amiyarsa

dhasar bêsus Ki Jamal akarya têmbung
wusnya sami sunat
Jamil ingkang angamadi
Amongraga pinêksa pan dadi imam

anuruti dadya imam sawusipun
bakda gya pujiyan
ri wusnya anulya dhikir
wusnya dhikir lajêng dènnya maos donga

wusnya donga lajêng sêsalaman sampun
nulya tata lênggah
sigra panganan sumaji
ya ta kalihira adhahar nyênyamikan

sang pandhita aris pangandikanipun
dhatêng Amongraga
anak ala nganggur sami
inggih saking dèrèng sumurup kawula

nêdha brêkah pun bapa sayêktinipun
dhumatêng pun anak
punapa samia ugi
rahsanipun ngilmu ing ngriki lan Karang

Amongraga mèsêm aris sauripun
punapa sanèsa
pan inggih namaning ngilmi
yêkti sami ing ngriki lawan ing ngrika

sanèsipun ing ngriki lêbêt kalangkung
kathahên wangsalan
sanès kalawan ing Kawis
gathak-gathuk botên kathahên karenah

sang pandhita aris wau wuwusipun
anak yèn pun bapa
ing nguni manira manggih
kang wirayat saking têtiyang mulana

nanging botên binabarkên yêktinipun
pan sawêg micara
ingumpêtan dèn jarwani
marma taksih ribêd manahe pun bapa

Amongraga aris wau aturipun
lah tuwan jarwakna
kawula badhe miyarsi
sang pandhita aris dènira ngandika

inggih wiwitane kang jagad puniku
mring Hyang Maha Mulya
pundi kang kinarya dhingin
Amongraga sumaur apan datullah

tinibakkên Puat Babu Kawa nêngguh
duk lagine ana
ing sirahe Adam singgih
aranipun pan inggih Betalmukadas

ingkang Betal Muhkamad ing têgêsipun
kang dadi pangarsa
têgêsing kadas pangèksi
duk nèng kuping kanan wau kayat rannya

duk nèng kuping kiwa wilayat ranipun
yèku nur sanyata
duk nèng mata têngên singgih
pan ingaran nênggih rahsa jati ika

soca kiwa sari rahsa wastanipun
dene gulu kiwa
wau wahit wastanèki
duk nèng dhadha wakit wau wastanira

duk nèng ati sirullah pan namanipun
sang tapa angucap
duk lagi nèng pusêr iki
gih punapa anak wastane punika

Amongraga aris wau sauripun
duk nèng pusêr ika
jamilah wastane nênggih
duk lungane mring sagara rante ika

duk tumurun nutpah arane puniku
duk nèng kêmpung rannya
ambah wastanipun singgih
anèng têngah kalam awan ingaranan

nukat duk nèng pucuking kalam puniku
nêptu gaib apan
duk tiba wêwadhah singgih
lir mas timbun duk tumibèng Babu Kawa

ingaranan nênggih madi lawan mani
manikêm wêwadhah
wadi ênggone rahsèki
madi sajatining rahsa

mani satuhune arane puniki
kang manikêm ika
duk kêmpêl rahsa sajati
kakung kalawan wanodya

manthuk-manthuk sang pandhita takèn malih
dadine punapa
wadi madi lawan mani
lah pun bapa jarwanana

Amongraga mèsêm aturira aris
wadi dadinira
duk kêmpêl tibane kalih
anèng wêwadhah punika

sayêktine datullah jatining urip
sang tapa ngandika
paran rupane rahsèki
Amongraga aturira

rahsa iku rupane pan anglir gêtih
nging dudu ludira
ingkang puniku anênggih
lawan kaya daging ika

nanging sajatine apan dudu daging
apan johar awal
têgêse johar sayêkti
punika apan sêsotya

apan iku ingkang dinadèkkên dhingin
roh ilapi ika
sang pandhita takèn malih
puniku paran têgêsnya

roh ilapi sayêktine ingkang pundi
pun bapa padhangna
Amongraga anauri
têgêse roh uripira

kang ilapi apan ta pratandhaning sih
ing sayêktinira
lan malih ingkang ilapi
sajroning urip pan ana

wus kalingling dening Suksma kang linuwih
nanging ora kêna
yèn ngugêmana puniki
nênggih kang sami ingucap

ora kêna katungkul wong ulah ngilmi
yèn anggung jubriya
lir angambil minèng kali
iwak sakêdhung wus sirna

paksa adrêng pangamèke tan amikir
pijêr suka-suka
pakewuh tan dèn kawruhi
tan wruh yèn sinisil baya

pan mangkono lambange wong ulah ngilmi
kudu aprayitna
lan malih nêbihkên kibir
sang pandhita ngrangkul sigra

sarwi angling dhuh putraningsun wong sigit
sun sêngguh tan limpad
ing kawruh ingkang sajati
Amongraga aris nabda

inggih namung darmi kewala ngong yêkti
sagêd amicara
nging dèrèng sagêd nglampahi
ya ta wau nikèn rara

sadangune miyarsa kang samya angling
nèng wurining rama
langkung kasmaran ing galih
mring kang gunêm ngilmu rasa

osiking tyas nyata winasis wong iki
baya iku ingkang
pantês manira ngèngèri
yèn ambadhe sual ingwang

pan mangkana sang rara osiking galih
ya ta sang pandhita
maliha wacana aris
marang Ki Sèh Amongraga

lah ta anak puniku arinta nênggih
pan andika wulang
lan darbe kawruh ing nguni
pan kawula tari krama

datan ayun yèn tan wontên tiyang bangkit
anjawab kawruhnya
Amongraga mèsêm angling
manira ayun miyarsa

ing kawruhe inggih manira manawi
sagêd amadhangna
mring ni rara tyasirèki
de wus lami kasmarannya

sang pandhita sukèng galih
angling marang putranira
lah rara majua age
matura mring kakangira
pan iya ngarah apa
aran wus manjing sadulur
ciptaningsun mring rakanta

ing dunya praptaning akir
manjinga dadi atmaja
insa Allah anggêp ingong
ya ta sang rara alênggah
ing keringirèng rama
matur nuwun apura gung
marang Ki Sèh Amongraga

sampun paduka wastani
kawula tiyang gumisa
nênuwun brêkah yêktine
Mongraga mèsêm ngandika
iya nadyan manira
tan rumasa yèn linuhung
lagya rêrasan kewala

kaya sira lawan mami
pan iya tuntun-tuntunan
lah mara ucapna age
ingkang dadya kawruhira
manirarsa miyarsa
pirabara awak ingsun
yèn bisa amadhangêna

sang tapa nambungi angling
rara age ucapêna
buntêlamu salawase
sun duga môngsa susaha
pan iku kakangira
rara mêgat sihamuwus
amba miyarsa wirayat

makatên ucapirèki
ingkang angsung wruh ing tingal
pan salah dalih kawruhe
anglir muksa jiwa raga
kakung miyat wanita
Sèh Mongraga mèsêm muwus
iku manira miyarsa

kang badan roh iku yêkti
linairkên rahsanira
pan amung roh ilapine
tanpa jisim yêktinira
rohkhani roh banika
dene anane puniku
marmane ana roh nyawa

ingaranan roh ilapi
pan kinarya kanyataan
ni rara malih atakon
dununge nêpsu punika
amarah mutmainah
luamah supiyah iku
inggih pintên warnanira

kang nêpsu amarah pundi
inggih kalawan supiyah
kadospundi ing dununge
atur kawula punika
Amongraga saurnya
nêpsu amarah puniku
ingkang karêm marang ala

ingkang tan surud ing ati
sadêrah nêpsu punika
yaiku amarah rêke
dene nêpsu mutmainah
kang rêmên kabêcikan
tuhu suci karsanipun
luamah kang marang loba

supiyah karêpirèki
kang karêm panggawe salah
amarah iku karêpe
mêmulang panggawe ala
iku sasmitanira
wus pangawak setan tuhu
blêkêthuthur bangkrah lungkrah

sang rara umatur malih
pundi andhap luhurira
Mongraga aris saure
kang luhur iku tan ana
ingkang luwih utama
dene kang luwih puniku
budi sasmitaning Suksma

kang satêngah dèn arani
budi tuduh maring ala
ana kang ngucap mangkene
dene kang mau prayoga
samêngko têka ala
kupur kang ngucap puniku
ambodhokakên Hyang Suksma

tan wruh yèn Hyang Maha Suci
ingkang paring bêcik ala
budi iku sayêktine
pratôndha karsaning Suksma
èstu tan ana madha
kalawan malih winuwus
puniku ayun waspada

tan kêna asalah dalih
ingkang badan roh punika
apan sakawan cacahe
nyawa jasmani punika
ingkang ingakên tunggal
roh rahsa jati puniku
yèku roh ilapat ika

dudu nyatanira yêkti
ananging tunggal ing karsa
kang rabani iku rêke
nyatane dat ilahpika
sipat lawan apêngal
sang rara malih umatur
pundi kang jati punika

Amongraga anauri
kang aran kadas punika
kalawan sangkanparane
duk lagine iku iya
lali rusakaning dyah
laline rahsa akumpul
dene tingal kang murcita

duk laline rahsa nênggih
kakung sumuking wadana
kumêsar tan ngrasa rêke
marma yun gambuhing tingkah
ni rara anoraga
pratelakna têgêsipun
gambuhing badan punika

Amongraga amuwus
yêkti tingal kang mandêrik iku
cipta praptèng manahira kang sayêkti
limut pyuh sirna kawimbuh
jisim johar ingkang lonyoh

wèh rasa kang kadulu
jasmani ingkangangsung puniku
ing têgêse duk acampuh rahsa jati
wanodya kalawan kakung
jasat aranira rêko

jasmani duk lagyèku
tampi rahsa saking angganipun
apan iya dadi sêsakanirèki
ing satêmahe puniku
wanodya kang angsung raos

rahsa manikêm iku
wanita kang rahmani puniku
sayêktine jisim iku kang atampi
nikèn rara malih matur
kawula nuwun jinatos

roh ilapi puniku
kadya paran nênggih artinipun
Amongraga aris dènira nauri
roh rabani kang satuhu
kang aran manikêm yêktos

warna lir mutyarèku
roh rahmani nênggih priyanipun
roh ilapi yèku uga napi jinis
dudu badan sanyatèku
kang jasmani iku rêko

ngakên raga suksmèku
jisim alus arane puniku
kang rohkani tanpa rupa warna nênggih
lir sêkar pralambinipun
kakung kombangira mêngko

duk mangrabasèng santun
sari upama wadon puniku
marma ayun awas sariranirèki
duk lagine sêkar kudhup
yèlu lambange kemawon

jaba prênahing madu
poma dèn awas ing prênahipun
yèn wus wikan pasthi wruh asmaragami
yèn kang waskitha yêkti wruh
nanging ora sadhengah wong

kang wruh basa puniku
lamun ora manthêng ciptanipun
dhêlêg-dhêlêg sira ni rara mêgat sih
angartika jroning kalbu
nyata pinunjul iki wong

ora larang puniku
sun rewangi adol tapih ingsun
nguni-uni antuka mangkene uwis
kalakon laki wak ingsun
mangkana osiking batos

Mongraga ngandika rum
têka mênêng apa wus sumurup
lah ta payo manawa ana kang kari
sang tapa nambungi wuwus
ngong duga kadya wus katog

rara matura gupuh
marang kakangira apa uwus
amung iku iya buntêlanirèki
kang putra lon aturipun
inggih wus têlas tur ingong

sarta kawula sampun
padhang narawang ing manah ulun
sang pandhita gumujêng abêlik-bêlik
lah ora piraa iku
dene ta amung sêmono

apan ta wus bêgjamu
lan maninge wus kalêbèng wuwus
sapa ingkang amadhangkên tyasirèki
amawongan sira iku
ni rara lèngsèr saking gon

mingsêr lênggah tumungkul
Sèh Amongraga mèsêm andulu
nikèn rara mundur malbèng wisma nuli
sêmana kongsi sadalu
dènnya bantah ngilmu raos

ing wanci gagat bangun
sang pandhita angandika arum
abêbisik mring kang putra Sèh Mongragi
barang rèh ing karsanipun
Amongraga turira lon

amba langkung anuhun
ing pasihan ta ingkang dhumawuh
amba mangke dèrèng sagêd anglampahi
kajawi kalamun sampun
kapanggih sadhèrèk ingong

pasthi kawula wangsul
anut ing karsa ingkang puniku
ing samangkya dèrèng sagêd amangsuli
sang tapa kalangkung ngungun
myarsa aturnya sang anom

wusana aris muwus
mring Mongraga pan sarwi angrangkul
nanging poma sutaningsun wong asigit
ing benjing yèn wus kapangguh
kang sira upaya karo

poma-poma nak ingsun
nuli wangsula marene gupuh
sayêktine lawas enggala sun anti
Sèh Mongraga aris matur
inggih sampun welangatos

yèn saèstu kapangguh
sadhèrèk kula kang kesah nglangut
ulun sèstu botên anyidrani janji
sang tapa lêga tyasipun
ya ta Sèh Mongraga gupoh

anjawab astanipun
wusnya salaman umangkat gupuh
Jamal Jamil umiring lampahirèki
sang tapa lan sabatipun
angatêr jawining dhukoh

ing solah tan winuwus
Sèh Mongraga lêpas lampahipun
santri kalih tan pisah ana ing wuri
murang marga pan andarung
tan giris myat ing margewoh

sêmana wus byar raina
kang mega malang sumirat
angganthêng pucaking ardi
akèh warnane kadulu
ana lir wastra manjêthi
wênèh pindha muteara
ana kadya wastra wungu
rinenda têpinya murub

kèh swaraning buron wana
andaka maesa danu
pating galêrêng mongira
munya nèng garumbul samya
mangsane duk malih lagya
saking dènira mêmôngsa
pan wus adate kang sima
yèn dalu kesah mèt mangsan

ulihira byar raina
pae lan buron kèh ika
yèn dalu pan samya nendra
bangun enjang samya munya
arame banjur sêsaba
wre lutung munya aramya
lan rangutan uwa-uwa
rame gumuruh swaranya

hyang pratôngga mungup-mungup
munggwèng pucaking aldaka
gumêrah swaraning kaga
rêbut wohing bulu gurda
cocak jalak menco johan
kuthilang glathik gudhawa
bèthèt sulindhit branjangan
nori burcèt lan parênjak

enggar manahe sang brata
myarsa swaraning kukila
kadhasih munya ing tawang
amlasasih kapiyarsa
kadya angandhêg ing lampah
pêksi bêluk munya nglamat
kadya ngenggalakên lampah
sang brata mèsêm ing driya

wruh sasmitaning kukila
ya ta aris lampahira
anurut ing wanapringga
mudhun jurang munggah arga
tan ana durgama ketang
ing cipta age wêruha
dhukuhe Bayi Panurta
kang aran ing Wanamarta

ing siyang ratri lumampah
kèndêlira lamun salat
nurut Kêndhêng lampahira
datan winarna ing marga
duk samana sampun prapta
talatahing Majalêngka
enggar manahe sang brata
nulya lajêng lampahira

anuju pêcat rakitan
Jamal Jamil kinèn tanya
mring wong kang giring maesa
prênahe ing Wanamarta
wus têtanya sinauran
puniku ingkang katingal
dhukuh agêngkawistara
tan wontên kang nimbangana

andika lajêng kewala
ing mangke pasthi katingal
masjide agêng anganggrang
lan malih kawula tanya
andika santri ing pundi
sumaur ingkang tinanya
kawula santri atêbah
saking ing Bantên yêktinya

marma drêng mring Wanamarta
kawula miyarsa warta
lamun Ki Bayi Panurta
sabar tur lila ing dunya
anuntun ing wong balilu
asih maring kawlasarsa
punapa inggih yêktia
nauri kang tinakenan

inggih tan dora kang warta
saèstu lamun mangkana
ambêke Bayi Panurta
marma sagung pra bupatya
kathah kang sampun ambapa
awit tan cuwa ing karsa
Ki Bayi pan sarwa bisa
ngilmu agal alus wignya

langkung kathah santrinira
kawula dèrèng uninga
kang kadya ing Wanamarta
kèhing santri tuwin sabat
kados kawan èwu langkung
wiwit kula taksih bocah
wruh pasantrèn ngrika-ngrika
dèrèng wontên kang tumimbang

inggih lan ing Wanamarta
dhasar papane prayoga
mirah sandhang tuwin têdha
bêras pari lir sêsarah
mila santri têbah-têbah
kathah kang prapta mariku
apan wus adating santri
marani kang mirah têdha

kawula pan dèrèng lama
gèn kula mantuk sing ngrika
salamine pan kawula
dado santrine Ki Bayi
Amongraga nambung wuwus
kalamun wontên wong prapta
inggih sintên kang jinujug


nênggih putrane panggulu
punika kang pinitayan
dhatêng Ki Bayi Panurta
Jayèngwèsthi wastanira
sabên wontên wong kang prapta
apan inggih wismanira
Jayèngwèsthi botên têbah
sakiduling masjid mangu

dene arinya awasta
Ki Mas Bagus Jayèngraga
pan inggih kalih punika
singa ingkang jinujuga
apan ta sutane priya
pan amung kalih punika
pawèstri pambajêngira
anama Kèn Tambangraras

kawula dèrèng uninga
wanodya kadi punika
putrane Bayi Panurta
apike kagila-gila
apan ta nguni kawula
nalika maksih nèng ngrika
apan akêrêp uninga
ingkang prapta lunga têka

sutaning patinggi desa
tanapi anak sudagar
tukone jor-ingêjoran
sami kawangsul sadaya
wit sang rara datan arsa
tinari mopo kewala
aturira mring kang rama
benjang kawularsa krama

yèn wontên sênênging nala
botên kudu dèn tukoni
lan botên melik kawula
wong kang bagus awibawa
sanadyan cebol bucua
lamun panuju ing driya
badan kawula sumôngga
yèn wus kalbu pêthèk amba

marma Ki Bayi kalangkung
susah myarsa turing putra
kalamun pinêksa-pêksa
ature pan kudu lunga
marma kang rama amupus
nauri kang namur lampah
kawula sawêg angrungu
wanodya tan arsa krama

manawi inggih punika
ngupados santri utama
angling malih kang tinanya
pan wus pirang-pirang dasa
santri têbih-têbih prapti
sami santri jadhug-jadhug
prandene datan kinarsan
kawêlèh pan sami griya

sarta ngupaya paekan
awit karsane Ki Bayi
mring santri sapa kang bêgja
saking susah myat ing putra
kalakon sami ngupaya
nanging sang rara wêntala
luput ing dhêsthi sumbaga
tiwas kabèh ngacung samya

marmanipun sakèhing uwong amuwus
sun duga ni rara
buntêt tan duwe camimik
milanipun sakèhing wong tinampikan

yèn lumrahe wong gêdhe samana iku
pasthine yèn ana
ingkang pinilih sawiji
iku ora dadak tinampik sadaya

yèn wong buntêt andadak kakehan wuwus
pan inggih kathah
kang muwus kadi puniki
pan gumujêng wau Ki Sèh Amongraga

angling kadi botên kados kang puniku
sawêg dèrèng karsa
ngupaya bojo prayogi
ingkang kangge awal akir yêktinira

dadi ingsun ngrungu ing wartanirèku
manah mundur mara
bok manira dèn arani
darbe niyat marang ing èstri punika

tur ta boya pisan-pisan raganingsun
nyiptaa punika
sumêdya ngupaya ngilmi
dadak nuju ing ngrika wontên brusahan

ingkang angèn maesa ris sauripun
kang amba wicara
pan wus sawarsa puniki
yèn ing mangke têntrêm tan ana pawarta

winginipun kawula saking ing ngriku
tinjo sanak lara
ala nganggur awak mami
anakèkkên puniku kang kula ucap

pan saèstu sampun tan wontên wong rawuh
mikir bab punika
sang monêng mèsêm ing galih
duk samana hyang arka nitih ancala

ya ta muwus Amongraga manis arum
ngong langkung tarima
pitêdah para mring mami
lah ta sampun manira lajêng kewala

kang liningan noraga ing sauripun
bok enjing kewala
lamun sotah dalêm kampir
ing pagriyan kawula yèn parêng lêga

yèn lajua sampun katanggêlan laku
apan èwêd aya
yèn praptaa wêngi-wêngi
yèn kaparêng prayogi enjang kewala

pintên banggi yèn kawula sagêd tumut
mrih angatêrêna
kalamun lujêng sawêngi
sadayane krandhah ing Bayi Panurtan

mring kawula sadaya wus sami wanuh
kang dados kabayan
puniku pun Santri Lusi
lêrêsipun nak-sanak lawan kawula

suka ing tyas sang brata sarêng angrungu
aris saurira
kisanak para ngecani
anyukêri sawêngi nèng wismanira

lah punapi maksih doh wismanirèku
kang tinênya turnya
dhukuh mêncil kang kaèksi
lah ta age andika mantuk dhingina

kyai wisma anginthar mantuk rumuhun
sapraptaning wisma
wus mangsit mring rabinèki
lajêng nguwuh ing baturira sakawan

mung wong papat kang tumut wisma ing ngriku
ya ta sami prapta
wong papat wus dèn poyani
suka lajêng ngrewangi ing rabinira

olah-olah ing pawon langkung abikut
ri wusnya mangkana
ki wisma mêthuk wus panggih
lan sang brata lajêng ingaturan lênggah

sapraptane ing dhukuh sang brata mangu
myat ing palakirna
mawarna langgare cèkli
we tumumpang arêsik kang palataran

ki wisma ngling paran ing karsanta nêngguh
punapa pinarak
ing wisma tuwin surambi
anauri pênêd surambi kewala

nulya lajêng mring surambi tata lungguh
mahrib wayahira
lajêng ngambil hèr astuti
lan kang wisma salat mahrib praptèng ngisa

wusnya bakda lajêng wangsul tata lungguh
Ki Wisma angundang
mring Rubiyah kinèn nuli
angêdalna saanane kang sugata

kang inguwuh Ni Rubiyah langkung gugup
anata sugata
ri sampunira tumuli
apan nulya sinaosakên mring langgar

gya tinata sêkul ulam anèng ngayun
ki wisma wacana
lah dawêg tuwan wêwanting
sugatane inggih bok ayu andika

kang sinung ngling ngecani wêwanting gupuh
dyan lêkas anadhah
pakantuk dènira bukti
sang kaswasih kalangkung kapiutangan

mring ki wisma dene cakute kalangkung
ya ta sawusira
ambêng ingundurkên nuli
Jamal Jamil ngathêkul dènira mangan

basngèk tempe lan pindhang sacuwo gêmpur
êndhoge sapanjang
gêmêt ora ana kari
tumpêng loro wah imbuh sêga ing bodhag

Sèh Mongraga myat ing abdi langkung ngungun
Nuripin pangucap
adhi sampun isin-isin
pan ing ngriki saksat wismanta pribadya

Jamal Jamil nauri inggih-gihipun
kadospundi kakang
upami kawula mawi
ringa-ringa wontên ing wisma andika

nadyan inggih sanak anêmbe kapangguh
pangraos kawula
lir tunggil sayayah bibi
Ki Nuripin mèsêm ngong inggih mangkana

kunêng datan winarna ing ratrinipun
wanci bangun enjang
lêkas salat subuh sami
sabakdane salat samya lêlênggahan

Sèh Mongraga aris pangandikanipun
marang kaki wisma
yèn sarju karsanirèki
ngong tuduhna ing marga angroning kamal

