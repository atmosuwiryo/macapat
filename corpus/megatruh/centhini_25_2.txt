Ascaryambêg miyarsa swaraning alun
gumalêgêr gigirisi
kadi kanawa galudhug
jaladri kidul kaèksi
kasongan surya sumorot

Myang umiyat asrining kang dhusun-dhusun
kawuryan ngêngrêng rêspati
pasabinan têgal talun
wênês ijo tharik-tharik
kinothak-kothak agolong

Jaladri kang anglojok dharatanipun
kanan kering myang lor ardi
katon gamêng pindhanipun
sumêkan dyah têngah putih
uwal nèng jroning kalangon

Mas Cêbolang miwah santrinira catur
suka sênênging pangèksi
saksana sami tumurun
maring satêpining tasik
sru karênan mulat ing jong

Alit agung kêthap-kêthap anèng laut
kadya gathuk lawan langit
ingkang kinijap ing alun
adangu datan kaèksi
dupi katon cumalorot

Wah kang labuh jangkar munggèng têpi laut
pindha panti rinêngga sri
sapantha-pantha tan jumbuh
mawèh asrining jaladri
lir sêkar sêtaman abyor

Têpi laut tinanggul pasir amunggul
kalih dêdêg winatawis
lêmpêng tan mêndhak mêndhukul
saking kodrating Hyang Widdhi
tuhu elok karya gawok

Lampahipun praptèng dhukuh Karang iku
kabêkta namining wukir
mangkana lampahnya laju
Cêbolang sasantrinèki
tumamèng dhadhah kapanggoh

Kapala ing Karang nama Ki Darmayu
panambramanira aris
ki santri kang nêmbe pangguh
pun bapa anlilakrami
sangkan parane sang anom

Lawan sintên sinambat sadayanipun
kang sinung ngling anoragi
kula sarencang sadarum
santri saking ing Mantawis
yun mring Pranaraga ngaos

Kula nama Cêbolang de rencangulun
Nurwitri Saloka tuwin
Pala-Kartipala catur
sadayanya dèrèng uning
samargi-margi tatakon

Kapalantrang dumugi têpining laut
ki kapala guguk angling
e gih lêrês anak bagus
radi pangidulên kêdhik
kintên tri ari kalojok

Pancèn saking Wanagiri ngetan têrus
dumugi ing Pranaragi
têka mring talatahipun
ing Pacitan tur pasisir
sangêt nyêngklènging lalakon

Yèn panuju ing karsa sadayanipun
prayogi aso rumiyin
rèrèh wontên sudhungulun
niring rapuh têmbe gampil
anglajêngakên lalakon

Mas Cêbolang sukèng tyas anut sakayun
nulya binêkta mring panti
nèng pandhapa munggèng salu
Darmayu malbèng wismèki
paparentah mring kang wadon

Asasêgah mring tamu kang nêmbe pangguh
mêdal maring jawi malih
amanggihi tamunipun
sugata lumadyèng ngarsi
êtapsirih upêt rokok

Lêgèn klapa arèn siwalan ganda rum
radi kasèp sawatawis
kêraos sêmada kêcut
sêgêr tumrap maring dhiri
nyamikan kaspe ginodhog

Wawi anak punika sasêgahulun
sawontêne tyang pasisir
tan misra mamuhung amung
minangka jampi kalantih
kang sinung ngling samya gupoh

Angrahabi sadaya sasêgahipun
kraos nikmat munpangati
Mas Cêbolang tatanya rum
mênggah sinambating wangi
pilênggah namaning dhukoh

Awon-awon kula palang Ki Darmayu
ing dhukuh Karang puniki
dene kawajibanulun
ngrêksa tumbal tanah Jawi
amardika botên paos

Nèng nginggiling ardi Karang dunungipun
bilih anak ayun uning
kapasangyogi saèstu
awit dintên benjing-benjing
wontên bramana gung rawoh

Saking Hindhu ambangun kalambunipun
Cêbolang angling prayogi
paran caritaning dangu
têka mawa dèntumbali
ing tanah Jawi anapon

Inggih anak makatên caritanipun
duk kalane tanah Jawi
dèrèng wontên tiyangipun
isi brêkasakan dhêmit
setan eblis myang gandarwo

Kangjêng Sultan Galbah ing nagari Ngêrum
tampi sasmitaning Widdhi
dyan dhawuh mring patihipun
kinèn niti mariksani
dhatêng sakathahing pulo

Ingkang dèrèng isi manungsa puniku
dyan patih andangu maring
para nangkoda kang sampun
sami lêpas purugnèki
nangkoda nêmbah turnya lon

wontên pulo kaprênah sakidulipun
Hindhustan panjang nglangkungi
watawis lampahanipun
lalayaran siyang ratri
caturdasa ri wangsul gon

Wukiripun ingkang agêng-agêng langkung
saking kalihdasa wukir
alit-alit kèh kalangkung
sêpên dèrèng isi jalmi
kya patih munjuk sang katong

Wusnya kunjuk ature juragan wau
sang prabu dhawuh mring patih
kinèn sasaosan gupuh
kalih lêksa somah jalmi
ingkang mawarni pirantos

Wus samêkta lajêng mangkat kamot prau
dumugi ing tanah Jawi
wukir Kandha jujugipun
inggih wukir Kêndhêng mangkin
wulan Rum nêm San kacriyos

Taunning Rum amarêngi kawanatus
tigangdasa-sapta tuwin
ingetang taun Andanu
wiwit kala kangjêng Nabi
tinurunakên Hyang Manon

Maring ngalamdonya ing dumuginipun
tanah Jawi kisèn jalmi
taun surya gangsal èwu
satus sèkêt-gangsal warsi
ing taun Candra kacriyos

Gangsal èwu tigangatus-nêm warsèku
wêcaning jangka winarni
awit nungsa Jawi sinung
jalmi saking ing Rum nagri
têkèng ri kiyamat kubra

Mung mênangi kalih èwu satus langkung
sadasa ing taun Rawi
utawi dwi èwu langkung
satus pitungdasa katri
ing taun wulan mancorong

Kacariyos tiyang saking ing Rum wau
lajêng sami ambabadi
wontên ing saurutipun
ardi Kêndhêng wus barêsih
tan cinatur dènnya manggon

Dupi antuk kawan taun laminipun
sami tumpês pinrak ing gring
kaarat eblis lalêmbut
nir daya sakèhing jalmi
tuwin minangsa ing sato

Kantun kalihdasa semah kang rahayu
malajêng anumpal-kèli
mantuk dhatêng ing nagri Rum
sapraptanira ing nagri
kauningan ing sang katong

Sultan Galbah tandya animbali gupuh
raja pandhita sinêkti
Ngusmanaji ajujuluk
kanthi para pandhita di
kang wus sudibya kinaot

Kinèn sami numbali mrih sirnanipun
singite kang tanah Jawi
myang nitik badhe gyannipun
tatumbal kang mrih basuki
numpak baita wus bodhol

Pra pandhita lampahe datan cinatur
pamariksanya wus titi
katur sri nata ing Ngêrum
antawise kalih warsi
jêng sultan utusan gupoh

Maring tanah Jawi pasang tumbal wau
pinaju pat têngah siti
kilèn êlèr wetan kidul
têngah lêrês kang satunggil
duk wit masang cinariyès

Ing wulan Rum Akyar angkaning kang taun
kawanatus langkungnèki
inggih kawandasa-catur
sowangan pamasangnèki
dhumatêng ing gangsal ênggon

Jroning slikur ari paripurnanipun
bumi orêg gonjang-ganjing
pucuking arga lir pêcut
tlaga sêndhang kali-kali
lir kinêbur kawah jêblos

Swara umung gumalêdhêg pindha gludhug
kèlês bêrkasakan gusis
eblis drubiksa sumêmprung
ngungsi têngahing wana dri
myang mring pulo kang doh-adoh

Antawising tri taun jêng sultan ing Rum
utusan amundhut jalmi
pasomahan sadayèki
dalah rajakayanèki
pêpêg sakèhing pirantos

Maring tanah Hindhusêtan ing Trêngganu
Siyêm Kandhi Patani Kling
Kasmir ing sasaminipun
mikantuk tyang kathahnèki
kalihdasa èwu jodho

Sadaya wus kawrat ing baita laju
binêkta mring pulo Jawi
pinarnah pinantha nyèwu
waradin satanah Jawi
gya samya babat wana grong

Tinanêman pantun wujut jawawut
miwah sanès-sanèsnèki
wiji-wiji bêktanipun
wus têntrêm sakèhing jalmi
tan ana winalangatos

Pulo Jawi etange dwi kisèn manus
têmbe dumugining ari
kyamat kobra umuripun
jagat etang taun Rawi
kantun dwi èwu satus pot

Taun Candra dwèwu satus swidak têlu
punika criyos naluri
saking pun bapa rumuhun
mung sêmantên èngêtmami
Mas Cêbolang lingira lon

Nêmbe mangke ulun amiyarsa tutur
sakawite tanah Jawi
ingisènan sultan Ngêrum
tumbal kang damêl basuki
sru sangêt ulun ayun wroh

Wêdharing kang cariyos èstu linangkung
gung-gunge panuwun mami
mêwahi indhaking kawruh
uning criyos nguni-uni
wit pulo Jawi isi wong

Nyai wisma mêdal sung wruh lakinipun
dènnya sadhya sêgah bukti
wus rumat sadayanipun
bokne wêtokêna aglis
dhahare wong bagus anom

Nyi wisma ngatag mring rencang
sêgah wus binêkta mijil
rampatan piring lancaran
sêkul liwêt tigan pasir
sakêndhile mangarsi
krupuk têrung gêrèh sayur
ulam loh warna-warna
ginorèng lisah kalêntik
sambêlgorèng urip-urip pas-êpasan

Tinata tharik nèng ngarsa
kinêdhuk liwêtirèki
winadhahan panjang dhadhap
ki wisma angancarani
suwawi sami wanting
manadhah sawontênipun
rayoman mindhak eca
kangsinung ngling samya wanting
nulya nadhah pakantuk sadayanira

Wus dumugi cinarikan
pamangsêg lumadyèng ngarsi
pisang êmas raja-jawa
pulut cêklèk kêsêt wangi
jêram gulung lit lêgi
kêpêl jambu klampok arum
swawi ta rinahaban
minangka pambucal amis
para tamu wus angambil sasukanya

Nutug manadhah mangsêgan
kyai wisma angling malih
swawi ngasokkên sarira
sampun pakèwêd ing galih
ki wisma malbèng panti
Cêbolang sarencangipun
sakeca dènnya nendra
enjing satangine guling
wusing nadhah sarapan dyan minggah ngarga

Karang angungkang samodra
sapraptanira ing nginggil
tumamèng panggenannira
tatumbale tanah Jawi
astana Gênthong nami
wontên wisma pindha cungkup
bêbalungan dêling dênta
duk-kakapan payonnèki
kawistara lir mêntas babar kewala

Linangse ing sinjang pêthak
jroning langse tan kaèksi
Mas Cêbolang lon tatanya
sintên ingkang angyasani
panti sawêg nigasi
tuwin ingkang nglangse pingul
nglêbêt isi punapa
punapi kenging ningali
Darmayu ngling inggih wus kina-kumina

Bapa kaki tan uninga
inggih kang ngyasani panti
kintên sarêng klawan tumbal
ngantos sapriki tan rêmpil
kilap ta darunaning
anakmas bilih ayun wruh
wujude kanang tumbal
langse gya binuka kèksi
gênthong alit pratisthèng clowokan sela

Tutuping gênthong binuka
isi walêng agêngnèki
sajêmpol panjang sakilan
gantya-gantya aningali
gênthong tunutup malih
wus mêdal sadayanipun
Darmayu mèsêm tanya
kala sami nguningani
balung tumbal lah sapintên agêngira

Cêbolang panjang sakilan
sajêmpol suku gêngnèki
Nurwitri panjang satêbah
gilig mêmêt kadi gandhik
Saloka kadi bênthik
Palakarti kadi puthu
Kartipala lir singat
tyang gangsal tan ana sami
suka ngungun ing paningal beda-beda

Angling malih Kyai Darma
wus makatên adatnèki
tan ana jumbuh paningal
nêngêna kang wawan angling
awak baita prapti
matrus ing sasaminipun
minggah mring arga Karang
babêktane warni-warni
pasang omah rinakit lir pasanggrahan

Antara dangu kawuryan
kang arsa minggah ing ardi
Brahmana Siddhi nèng ngarsa
ingiring pra sabatnèki
praptèng anggraning wukir
marêpêki maring cungkup
kalambu thinèthèlan
sinantunan kêsting putih
paripurna nulya pinarak ing kemah

Kang ngadhêp para sakabat
ngawe Ki Darmayu aglis
mangarsa angraup pada
atur sêmbah pangabêkti
sang Brahmana lingnya ris
Darmayu sapa rowangmu
katêmbèn ingsun mulat
gawanên mring ngarsamami
nêmbah mundur wangsul ngirit tamunira

Cêbolang angaras pada
lawan rencang catur santri
sang Brahmana manêmbrama
Cêbolang padha basuki
lawan sira Nurwitri
Saloka Kartipalèku
Palakarti samoha
apa ya padha basuki
kang sinung ngling saur paksi tur raharja

Pra sami ngungun sadaya
sang Brahmana langkung kêsdik
hèh Cêbolang paran karsa
sira têmah tinggal panti
tan tolèh yayah bibi
ramanira wus linuhung
kae Sèh Anggungrimang
Akadiyat duk ing nguni
amumpuni ing ngèlmu nora kuciwa

Wus satêngah aoliya
karamatira kaèksi
saiba rudahing nala
rèh atmaja mung sawiji
marmaning Hyang Luwih
sêngkêling tyas têka sinung
rêrêming kang wardaya
wuwuh santosaning pikir
nora was-was santosane ing pamawas

Cêbolang dupi miyarsa
tumungkul konjêm ing siti
waspanya drês marawayan
èngêt kalêpatanèki
ginagas angranuhi
pinuntu rèh wus kabanjur
tumênga matur nêmbah
dhuh risang satuhu sidik
botên sagêd umatur sumanggèng karsa

Babo kulup ywa rinasa
tutugna karsanirèki
mung aywa uwas sumêlang
sabarang kang dènlakoni
puniku mungguh mami
rèh Budha agamaningsun
ananging ingsun rasa
gathêke lan Islam sami
ming tindake lan aranne rada beda

sayêkti agama Budha
nora baèkkên sakèhing
agama ing liyanira
Cêbolang umatur ririh
dhuh sang Brahmana Siddhi
bilih kaparênging kalbu
miwah kenging winêdhar
pun patik sangêt kapingin
amiyarsa derahe agama Budha

Sang Brahmana mèsêm lingnya
atut pamintanta kaki
pêpacak wêwalêrira
agama Budha puniki
kudu anyêgah maring
watêk panastèn anêpsu
dahwèn salah-opènan
kêmèrèn cêthil ajail
cêngil kriwil muthakil srèi waonan

Darêngki mêdhit nyêngitan
anyarubiru basiwit
anyêndhu mring samoanya
sarupaning manungsèki
de lakuning rahsèki
kudu trêsna wêlas purun
asih sakèh dumadya
tindak kang sêdya pinêsthi
kudu têtêp madhêp idhêp pangidhêpnya

Dene lakune kang manah
kudu lila lair batin
trima nalangsa lêgawa
mungguh pambudinirèki
kudu mêncar sayêkti
jêmbar sabar lan sumawur
dene pandhêngannira
kudu mindêng ênêng-êning
lawan eling mung puniku papacaknya

Pêpangkataning agama
kaperang dadya kakalih
golongan matang pangkat
Upasaka arannèki
siswa mara puniki
kang isih cupêt ing kawruh
iya iku manungsa
kang ngagêm myang manut maring
darma pituduhing Sang Buddha Gotama

Srana ngucapkên sakèhnya
ing têmbung-têmbung kang uwis
padha dadi pasthinira
apadene anglakoni
mring prajangji kèhnèki
limang prakara ginilut
dene ingkang rong pangkat
aran Sangha têgêsnèki
siswa pipilihan wus kèh pangartinya

Iya iku manungsa kang
manggung mindêng amumuji
marang ing salamêtira
kaananing jagad iki
lawan angambah maring
marga wolung pakartèku
myang amancik tataran
siji têkan papat tuwin
asarana nglakoni prajanji kèhnya

Pantog sapuluh prakara
de kang padha nglaksanani
sinêbut aran Samana
utawi Biksu wawangi
mungguh ingkang prajangji
limang prakara puniku
kang padha linakonan
pra Upasaka rannèki
Pancasila pan mangkene têmbungira

Satuhu-tuhu kalawan
eklasing kang ati kapir
nglairakên prajanjeyan
kang rumuhun kita yêkti
nyanyêgah tan natoni
tanapi akarya lampus
lawan tan nganiaya
apadene anglarani
marang ingkang padha kasandhangan gêsang

Kapindho kita anyêgah
anyênyolong angapusi
ambujuk darbèking liyan
anyanyêgah kang kaping tri
nora bakal akardi
susah ribêt myang pakewuh
marang samèng tumitah
apadene anyidrani
marang ing pamuwus kang uwis winêdal

Kaping pat kita nyênyêgah
nora laku bandrèk tuwin
jina sapadhanira
mêrdi tan nêdya ngrêmêni
myang dêdolanan maring
wadon kang lyan wajibipun
jablase nora liya
muhung bojone pribadi
ing jangkêpe lilima kita anyêgah

Anêdya ngombe utama
nora pisan niyat bukti
samubarang ingkang mawa
pakarti wuru ngêndêmi
mungguh kanang prajanji
limang prakara ing ngayun
yèku dadya wajibnya
wong kang nêdya anglakoni
ing agama Buddha Gotama minulya

Kang dadi paedah lawan
pikantuke wong nglakoni
ing prajanji Pancasila
tinartamtu bakal bangkit
kajèn uripirèki
adoh saking pakaryèku
bilai myang sangsara
sarta rukun ing sasami
kadunungan cipta marang kautaman

Mundhak-mundhak kawruhira
kang sarta bakal amanggih
enak lawan kapenak
nèng jro urip têmbenèki
kalawan saya luwih
mungguh uwong iku sarju
gêlêm sartane bisa
anglakoni ing prajanji
kang ingaran prajanji Asthakasila

Têgêse wolung patrapan
katrangane kang prajanji
kang lilima Pancasila
iya kang wus kasbut ngarsi
pan winuwuhan ranning
têlung prakara puniku
kang dhingin nora nêdya
mamangan sawanci-wanci
de wêdhare lamun arsa amêmangan

Samubarang kang pinangan
kudu kang ajêg kang mêsthi
tinartamtu ing wancinya
lawan ing samurwatnèki
wuwuhan ingkang ping dwi
aninggal sarupanipun
kabungahan ing donya
kaya linggotbawa tuwin
langên swara kasukan sapapadhanya

Wuwuhan kaping tri nilar
iya maring sarupaning
rêrêngganing kabagusan
lire nganggo sarwa adi
gêganda wida amrik
apapaès amamangun
kêrik alis gumbala
jenggot ing sasaminèki
kang mangkono mungguh ta paedahira

Angêkèhkên maring mala
lalarane badan iki
rêgêd lan susahing manah
dene ingkang dènaranni
Dasasila prajanji
ingkang dènlakoni iku
marang sakèhing Sangha
sêpuluh patrapan janji
katrangane iya janji Pancasila

Kalawan Asthasasila
ananging dipuntambahi
rong prakara kang sapisan
nora arêp turu mungging
papan ingkang prayogi
anêdya turu dumunung
papan kang tan sakeca
lawan ora arêp bukti
sarupane iwak daging sasaminya

Kang kapindho jroning gêsang
nèng dalêm donya puniki
sumêdya malarat dunya
suka lila nrimèng ati
mungguh pakolihnèki
laku kang mangkono iku
angêdohkên pakaryan
kêsèt kalawan nyingkiri
sarupane iwak daging sasaminya

Jangji sadasa prakara
mungguh rubeda kang bangkit
ambatalakên kèhira
tri prakara ingkang dhingin
angên-angên utawi
pikiran sasaminipun
ping kalih pitêmbungan
kalakuan katrinèki
de bisane anglakoni prajanjian

Sadasa prakara ika
kudu ambuwang tataning
kadonyan sabab yèn ora
mangkono paran gonnèki
bisane anglakoni
mring tri golongan ing ngayun
kang dhingin banjur ngambah
marang dadalan kang kardi
ing sirnaning sakèhe kang ran Sanandhang

Dwi mancik tataran papat
katri bakal anêtêpi
mring janji dasa prakara
awit kalamun tataning
iya kadonyan iki
ora tininggalsaèstu
tan bisa sumingkira
saka panggawe panyobi
lan panggodha ngêndi marganira bisa

Buka kawruh kasunyatan
sabab mungguh rubedaning
kadunyan iku sanyata
kukuh lan lêbêt kêpati
tan bisa gonggang saking
wêwatêkan arannipun
Massariya têgêsnya
watêg mêdhit lawan cêthil
têmahane Awidya bodho wardinya

Sabab isih rupa raga
têgêse trêsna kêpati
iya maring ingkang donya
wus titi papacak tuwin
wêwalêring agami
kalawan papangkatipun
miwah rubedanipun
myang bangkite anglakoni
Gurisane Cêbolang matur manêmbah

Pun patik kawêdharana
ingkang winastan Sanandhang
sang Brahmana mèsêm lingnya
jagad gyanning urip kita
ing samêngko iki iya
sajatine jagadira
panasaran myang pralaya
lawan jagading dumadya

Lan jagade karusakan
owah gingsir miwah cuwa
kaaprihatinan nyata
lawan cakra-panggilingan
lair ingkang rambah-rambah
tanpa kandhêg nir wangênan
iku kabèh nora kêna
disèlaki sadayanya

Kalamun kita puniki
durung bisa tumêka-a
iya marang cahyanira
kawruh ingkang sanyatanya
Cêbolang dupi miyarsa
tangèh dungkap ing wardaya
matur malih kawêdharna
ingkang ngwontênakên Sanandhang

Dingin dènaranni Tanha
wêrdi cipta mring uripnya
kadwi diaranni Karma
de têgêse cipta ingkang
nyamêktani wujud ana
ing jagad iki sadaya
myang ing jagad sunya rurya
myang ngakerat lan sawarga

Cêbolang malih turira
mênggah sagêdipun sirna
Sanandhang pati kalawan
lair ingkang rambah-rambah
kêdah sarana punapa
kulup sirnaning Sanandhang
pati lair rambah-rambah
kudu-kudu sarananya

Nyirnakake rong prakara
kang ran Tanha lawan Karma
yèn dhasar wus kabirata
rong prakara satuhunya
banjur bisa luwar nyata
sangka ing kukume ika
wêkasan ingaran arja
apadene banjur bisa

Angambah marang dêdalan
katêntrêman langgêng ika
sarèhning arang kang wikan
lan nora mangêrti marang
kasunyatan suci ingkang
patang prakara punika
dadi iya mêsthinira
ing salawas-lawasira

Bakal tansah kudu ngambah
marga lair rambah-rambah
tur sangsara apês nistha
lawan asor nora pakra
lah ta êndi rupanira
ingkang dènaranni ika
kasunyatan sukci mulya
patang prakara ing ngarsa

Yèku nyatane Sanandhang
nyata uwiting panandhang
nyata sirnaning panandhang
lan kasunyataning marga
sirnaning kanang panandhang
ing kono wusnya mursudya
lan ngêrti marang kaanan
kasunyatan catur ngarsa

Têmah wêkasaning Tanha
iya iku cipta ingkang
marang urip banjur sirna
utawa kang aran Karma
iya iku cipta ingkang
nyamêktani wujud mulya
sirêp kanang kara-kara
apadene ing lakunya

Cakra-panggilingan ingkang
lair rambah-rambah ika
banjur kandhêg tan lumakya
yèn sira durung uninga
iki gênahe kang aran
Kasunyataning panandhang
kayata ênom lan tuwa
lair rambah-rambah lawan

Lara tanapi palastra
iku kabèh ran panandhang
mêngkono uga kayata
kaoncatan samubarang
ingkang didhêmêni ika
datansah kara-akêtan
samubarang kang tan dadya
ing tyas dènmohi kapatya

Tunaning panggayuh ika
yèku wujuding panandhang
ing cêkake dumadinya
wujud kita iku nyata
yèn ta mungguh wêwatêkan
nora liya-liya iya
iku kabèh wus têtela
kawujudaning panandhang

Ingkang aran Kasunyatan
mangka uwiting panandhang
ana sapta dhingin Tanha
wêrdi cipta kang mring gêsang
kapindho kang mawêrdinya
cipta kang nyamêktanana
iya marang wujud-kita
kabungahan tiganira

Kasênêngan sakawannya
kalimane karêm gènnya
ambangun anyaring raga
ping nêm karêp gonning sêdya
nuruti mring hawa murka
kasapta olèhe sêdya
murih slamête raganya
nèng jagad samêngkone ka

Utawa anèng bawana
sonya ruri ing têmbenya
ika kang nununtun dadya
jalaran dumadya marga
lair manèh jalma ika
kaping rambah-rambah tanpa
wawangênan salaminya
tangèh yèn bisa mandhêga

Iki gênahe kang aran
Kasunyataning sirnanya
panandhang kang wus kawahywa
iya pitung bab ingaran
kabèh kang kudu pinêksa
dikalahake sadaya
binirata aywa ngantya
kalabêtan manèh ika

Lan gênahe ingkang aran
Kasunyataning dêdalan
ingkang bakal bisa karya
marang sirnaning panandhang
wolung pakarti kathahnya
dhingin wêruh mring kang nyata
dwi amikir kang prayoga
tri panguripan kang mulya

Catur ing patitisira
pamicara wêrdinya
calathu kang nora-nora
tindak kang bênêr kalima
pangudi kang pantês nêmnya
eling têtêp kang kasapta
pungkasane kaping astha
panimbang kang jêjêg nyata

Lah ta iku mau lagya
mratelakakên prakara
pangawruh kasunyatannya
suci sakawan prakara
liya iku misih ana
prentahe agama Buddha
Mas Cêbolang aturira
dhuh mugi linajêngêna

Ingkang winastan Tataran
de kadi mènèk kalapa
manawi kenging kawahywa
ingkang mugi kaparênga
mêdharakan pangandika
sang Brahmana mèsêm lingnya
iku kulup piyarsakna
têmbange Pucung prayoga

Ah ta kulup kang dènaranni puniku
Tataran kèhira
lajêre patang pakarti
ingkang kudu-kudu dianggo pancadan

Wong kang padha sêngsêm marsudi satuhu
marang kasuciyan
lan mring kaslamêtanèki
tataran kang sapisan mangkya winarna

Dènaranni Patobat mungguh witipun
ing patobat saka
patang prakara puniki
ingkang dhingin awit saka kukumpulan

Sarawungan lan jalma kang wus kasêbut
budiman utama
kaping dwi jalaran saking
krungu kang pituduh utawa papacak

Katri awit saka prihatin kalangkung
ping catur jalaran
pan kapêksa sêngsêm maring
bisanipun sêdya utama kang nyata

Dene lamun ana wong kang ora ayun
niyat amartobat
luwih angèl bangêt mêsthi
gonne ngambah marang ing dadalanira

Kasucian marang kaslamêtan mau
mulane mangkana
sêbab jalma iku isih
nandhang wujud ing rêrêgêd rupa dosa

Nanging pama wong iku yèn wus sinau
nyumurupi marang
kawruh kasunyatan suci
pat prakara ingkang winahya ing ngarsa

Mung sawiji utawa loro kacakup
sukur papat pisan
dadi patobatirèki
kang mangkono iku wus kêna ngaranan

Jalma mau sikil wus mancik dumunung
tataran wiwitan
mungguh olèh-olèhnèki
jalma kang wus mancik tataran wiwitan

Tinartamtu bisa luwar manungsèku
kang rumuhun saka
ingkang aran Sakayati
de têgêse apês cidrane kang raga

Kapindhone bisa luwar manungsèku
saka Wasikacca
têgêse sêmanging ati
gonne bakal nganggêp marang pituduhan

Yèn wus gambuh marang rong prakara mau
banjur bisa uncat
saka ingkang dènaranni
iya iku Sila bata-paramasa

Têgêsipun piyandêle marang sagung
tingkah bangsa srengat
utawa tataning lair
mungguh bakal pikantuke jalma ingkang

Lumaksana ing tri-rupa wus kinumpul
nuduhke kabêgjan
kang ngluwihi sarupaning
ing kabêgjan ing dalêm dunya puniki

Myang ngluwihi kabêgjan ingkang tinêmu
nèng jagad liyanya
titi pancatan sawiji
Mas Cêbolang manêmbah alon turira

Kang winastan apês-cidraning ragèku
paran dunungira
sang Brahmana ngandika ris
lah mangkene apês-cidrane kang raga

Akèh wae manungsa kang mangka ayun
lumakya mring paran
sawatara adohnèki
bangêt kêncêng sêdya nuli tumêka-a

Nanging suku rencog awake ngalumpruk
wis bangêt sayahe
wêkasan lèrèn utawi
kudu-kudu kêpêksa nginêp nèng marga

Ana maning saupama manungsèku
nglakoni puwasa
tur kêncêng tekadirèki
nanging wus tan kuwawa ambanjurêna

Sabab wêtêng bangêt luwe ngêlih gêrus
badan bangêt lungkrah
nêmah batal sêdyanèki
banjur amêmangan mrih kiyating badan

Iya ingkang mangkono sapadhanipun
kêna binasakna
apês cidraning rêjêki
dene ingkang tataran kapindhonira

Iku tumrap-e wong kang anêdya amung
abali sapisan
maring ngalamdonya iki
kajabane wus luwar saka tataran

Kang kapisan tri prakara kasbut ngayun
kudu banjur bisa
nyunyuda marang karsaning
pancadriya watêg jail sapadhanya

De tataran kang kaping têlu puniku
tumrap maring wong kang
nora liya bali maring
dalêm donya urip sapisan kewala

Kudu bisa birat babarpisanipun
kabèh karsaning kang
pancadriya tan ngromèsi
wus tumêka tataran kang kaping tiga

De tataran kaping pat pungkasanipun
iku tumrap marang
manungsa kang uwis suci
kudu kang wis bisa luwar mring pakaryan

Kèhe limang prakara ingkang rumuhun
datan kalêbêtan
wus sirna katrêsnanèki
marang ingkang panggawe dunya samua

Pindha uwis sirna ing pangayun-ayun
kapengin bisanya
urip ana suwarga di
utawane anèng jagad liyanira

Katri uwis tan darbe watak kumingsun
gumêdhe gumisa
ping pat wawatêkan drêngki
ambasiwit srèi ing sasaminira

Kaping lima wus tan kadunungan èstu
dening kang Awidya
têgêse Awidya nênggih
kabodhohan pantog tataran sakawan

Sawusipun mangkono kêna winuwus
ran wus luwar saka
sarupaning dosa yêkti
ing wêkasan bisa andunungkên lampah

Ing bênêre pangaji-aji pangrêngkuh
tumrap sarupanya
samubarang kaananing
dalêm dunya iki wus tan kasamaran

Jalaran wus bisa sirna sadayèku
wêwatèk kang ala
dadi pamikir maring
badan pyangga mung sarana kautaman

De tumrape kang marang ing liyanipun
ing wêkasanira
mung kari thukulirèki
kawlasane kalawan katrêsnanira

Pangrêksane mring arjaning liyanipun
nora aprabeda
uga kaya pangrêksaning
bapa biyung maring ing atmajanira

De manungsa kang wus mangkono satuhu
lêpas sing prabawa
tanpa wangênan dohnèki
nganti bisa sumarambah ing sajagad

Sapandhuwur sapangisor nganti gadhug
lan sakèhing keblat
tan ana sêlanirèki
padha kêbak kaèbêkan kwasanira

Sartanipun saupama manungsèku
bisa lumintuwa
kaya ta ing sajêroning
ing adêge ing lungguhe ing èsêmnya

Myang guyune lakune andhêgerèku
sapapadhanira
mangka tanpa owah gingsir
dènnya tumindak mangkono mau ika

Iku kang kalêbu ing babasan èstu
manungsa wus bisa
nêmu katêntrêman mungging
ing sajroning isih uripe ing donya

Iki ana manèh wêwatêkanipun
ati ingkang ala
utawa dosanirèki
ingkang kudu-kudu mêsthi sinirnakna

Dening sang Yodyana wêrdine jalma nung
kang wus ngambah Marra
kasuciyan lan basuki
mungguh kèhe ana sapuluh prakara

Kapisan Sakaya-niti têgêsipun
pês cidraning raga
Wisikicca kaping kalih
têgêsipun sêmang-sêmang ingkang nala

Katri Silapbrata-paramasa yèku
wêrdi piyandêlnya
marang kalairan iki
dene ingkang kaping catur nama Karsa

Wêrdinipun karsaning pancadriyèku
iya kang anyipta
nyamêktani wujud iki
kaping lima Pati jail têgêsira

Kanêmira Ruparaga têgêsipun
kang karênan marang
kadonyan sakalir-kalir
kang kasapta Aruparaga têgêsnya

Pingin urip ana kang ran sawargagung
utawa nèng jagad
ing liya-liyanirèki
ingkang kaping astha Manon têgêsira

Wêwatêkan gumêdhe miwah kumingsun
kasanga Okakkan
têgêse watak bêsiwit
dene ingkang kaping sadasa Awidya

Têgêsipun kabodhowan kêbluk kêthul
wus jangkêp sadasa
wawatêk alaning ati
utawa kang aran dosa wus kawuntat

Kalamun ana manungsa
uwis bisa anyirnakakên maring
wêwatêk alaning kalbu
wiwit angka sajuga
têkan lima iku têmbe lairipun
iya sarambahan êngkas
amêsthi bangkit dumadi

Arikat banjur abisa
ngambah marang tataran ingkang kaping
catur kasêbut ing ngayun
apa manèh yèn bisa
anyirnakkên sawiji têkan sapuluh
iya iku banjur bisa
jumênêng Aseka yêkti

Wus tan bisa kalêbêtan
marang sarupaning panandhang iki
yèn manungsa lir punika
pamancade ing tataran
winastanwus Nirwana
lan sing sapa manungsa wus bisa gadug
kang kaping pat sarta bangkit

Ngasorkên sakèh panandhang
yêkti nora bangkit ngambah prihatin
malah kang padha sinêbut
Allah wong agama lyan
padha mèri marang ing kamulyanipun
marang wong ingkang mangkana
iya jalma ingkang uwis

Sirêp pancadriyanira
gumêdhene wus sirna tan nglabêti
myang pangayun-ayunipun
urip manèh têmbenya
lawan sirna kabodhowan cundhukipun
kang murih mring pangadilan
iya iku têtêp suci

Saka sakèhing sangsara
kadyangganing mungguh têmtrêmirèki
kadi mênênging kang banyu
talaga kang nirmala
tumraping wong kang wus mangkonèku mau
kandhêg saka pakartinya
cakramanggilingan jati

Lair ingkang rambah-rambah
tur ajênjêm angên-angênirèki
sabar ing wicaranipun
lan solah bawanira
mula dadi praptèng katêntrêmanipun
sabab kang ingaran Tanha
cipta marang maring urip

Lawan Karma cipta ingkang
nyamêktani ing wujud wus samya nir
rèh wus tan klêbêtan iku
pakarti tan akarma
apa dene harda angkara wus surut
ing wêkasan jalma ika
sirêp kaananirèki

Pindha sirêping kang damar
pan wus titi mangkya gantya winarni
dalan panasaran iku
akèhe mung rong warna
kang tartamtu kudu siningkiran iku
dening kang kirang marsudya
marang kasucian siji

Lawan marang kaslamêtan
ingkang dhihin tansah ngukura maring
marêming kang hawa napsu
myang pakarêmaning tyas
iya ingkang mangkono ingaran èstu
langkung asor nistha ina
lawan anênuntun maring

Karusakan kang sanyata
iya iku dadalan ingkang maring
kadonyan samêngkonipun
kapindho gawe susah
myang agawe sangsarane badanipun
mangkonèku tan prayoga
lawan datan maedahi

Sajatine mung dadalan
têngah-têngah nèng antaraning margi
panasaran loro mau
kang bisa madhangêna
marang pramananing paningalirèku
miwah ambênêrkên marang
tumandukira kang budi

Nununtun mring katêntrêman
lawan marang ing kawaskithan sidik
apa dene notogipun
iya mring ing nirwana
kang ingaran nirwana kaananipun
cipta kalawan jiwanta
kang wus tan kadunungan ring

Pakartining tan akarma
sasirnaning kabungahan sakalir
myang sêrênging hawa napsu
pangarêp-arêp pangangsa
uwas-uwas grunêg karêntêg tan ayu
lawan sirnaning panandhang
dadya têmbung nirwana di

Pan namung saèmpêr kaya
kaananing katêntrêman basuki
utawa ruwat puniku
nirwana uga kêna
ingaranan pati wus tanpa dosèku
iya uga bab kaanan
ingkang uwus nora kêni

Ingucap kalawan lesan
kang wus nora kêna dinugi-dugi
kalawan pakartinipun
ing pancadriyanira
samonèku kajaba manungsa kang wus
binuka lan panêmunya
pribadi kalawan sukci

Iku ingkang mêsthi bisa
wruh dununge nirwana jatinèki
katêntrêman langgêng tuhu
kulup yèn tak banjurna
sasorahe agama Buddha linuhung
pitung ari datan tatas
atusing surasanèki

Bedane agama Buddha
lan Kadewan utawa para nabi
ana astha kang rumuhun
anuduhake marang
kalakuan kawaskithan myang linangkung
nanging nora nganakêna
Allah maujud kaèksi

Kapindho nuduhkên ika
ing langgênge kaanan kita iki
nging tanpa nganakkên êruh
utawa kang ran nyawa
ingkang nora kêna ing pati puniku
katri anuduhkên marang
ing ananing sangsarèki

Nanging tanpa nganakêna
naraka wèl api sasaminèki
dene ingkang kaping catur
anuduhkên marang
katêntrêman langgênging salaminipun
nging tan nganakkên sawarga
kalima nuduhkên maring

Bisane sukci dumadya
nanging tanpa nganakkên para nabi
kang dadi juru rahayu
sad anuduhkên marang
ing bisane luwar saka sangsarèku
ananging mêntase saka
pakartinira pribadi

Kasapta anuduh marang
ing luware saka sarana iki
tan linakon lawan laku
atatapa sêmbahyang
kurban salamêtan sasaji susuhun
nir pangulu agama
tanpa srana samukawis

Barang kang dènanggêp sutya
apadene datanpa idi saking
kamurahaning Allahu
astha wèh piduduhan
marang kasampurnan kang minulya luhung
kang uga kêna rinangsang
ana ing uripirèki

Dumunung ana ing jagad
samêngkone iku prabedanèki
Mas Cêbolang nêmbah matur
saking pangintênkula
ingkang nama agama Buddha tartamtu
inggih agami lan dewa
lêlajêre Hyang Pramèsthi

Têrang dawêg ing samangkya
amangsuli bab karma raosnèki
sami lawan lohkilmakpul
takdir lan pêpêsthènnya
Brahmana ngling kulup ana bedanipun
lohkilmakpul lawan Karma
mangkene kaotirèki

Sing sapa kang ngandêl marang
ananing kang lohkilmakpul myang takdir
papasthèn iku tartamtu
awit kinarya saka
kawasaning Allah kang sipat Ngalimun
de adile kodrat ika
kadadeyan kabèh iki

Wus mêsthi kanggonan sêbab
nora nana kang tanpa sêbab yêkti
balik kawruh bab karmèku
kabèh sarupaning kang
kadadeyan kang sinêbut bêcik iku
kayata bagusing raga
luruse sarira ramping

Enak kalawan kapenak
apadene kasênêngan lan bukti
wibawa sasaminipun
tartamtu nora liya
wus tartamtu iya saka sêbab mau
panggawe ing kautaman
ing mêngko timbangane

Ala cacate kang raga
kang sangsara cilaka wirang isin
nora liya marganipun
sabab saking pakarya
nistha êdur nanging rong prakara mau
lohkilmakpul lawan karma
rasane uga mèh sami

De karone sami darbya
rumangsa yèn uripe manungsèki
iki kaananing wujud
apadene lakonnya
ing kabêgjan kalawan cilakanipun
iku sajatine saka
panggawene wênangnèki

Upamane ana jalma
ingkang nora rumangsa andarbèni
dosa atanapi luput
nuli kinaniaya
maring jalma de kang nganiaya mau
lalakoning dalêm donya
manggih kabêgjan basuki

Yèn wong kang dènkaniaya
ngandêl marang lohkilmakpul takdir
utawa papasthèn mau
tartamtu banjur darbya
ing pamikir mangkene panlangsanipun
aku iki tan rumangsa
duwèni dosa samênir

Iya maring dhèwèkira
ing wêkasan dènkènèkake iki
kudu narima katèngsun
kawula mung sadarma
anglakoni atas-ing sadurungipun
dumadi tulis wus ana
ing lohkilmakpul tinakdir

Pinasthi karsaning Allah
nanging mungguh sapira gêdhenèki
kacilakan sangsara sru
iku wus mêsthi ana
kabêgjan têmbe buh tumibanipun
kawula tan bisa wikan
dumadi tekadirèki

Wong ingkang kinaniaya
gonne nrima kataman ing bilai
patrap kang tan adil iku
mung sumendhe takdirnya
sarta ngarêp-arêp kabêgjan ing pungkur
ingkang wus cinorèk ana
ing lohkilmakpul tinakdir

Kang wus tan kêna kinira
têmbe bakal tumibane kang takdir
iku ngandêl lohkilmakpul
dene kang saupama
jalma ingkang dikaniaya puniku
ngandêl mring arane karma
sarêng kataman bilai

Wus tartamtu banjur darbya
ing pamikir anêtêpkên maring
adiling kodrat pinuntu
mangkene pamikirnya
mungguh kabèh-kabèh ing tumimbulipun
kaanan iku tan liya
saka panggawe pribadi

Ya êmbuh enggal lawasnya
nguni-uni wus mêsthi kita iki
andhêdhêr sabab tan patut
lagi ing wêktu mangkya
tumimbule nandhang mangkene wakingsun
mula ing kawruh bab karma
pêrlu buwang rong prakawis

Ingkang dhingin kudu datan
ngandêl lamun sajroning urip iki
ana kang ingaran iku
êroh utawa nyawa
kapindhone kudu anyingkiri iku
uwong kang nora pracaya
mring adiling kodrat yêkti

Tamat bedaning bab karma
lamun lohkilmakpul papasthèn takdir
iki kawruhana kulup
ran laku kabêcikan
iku sawiji-wijining tindakipun
kang thukule saka nyata
sakarêpaning tyas sukci

Sarta ingkang mrih slamêta
marang sarupaning kang padha urip
lan nyunyuda sakèhipun
kang manjing kasusahan
lawan kasangsaraning kang liyanipun
wêkasan mung nêdya karya
bungah sênênging sasami

Kang ran kalakuan ala
iku apan sawiji-wijinèki
kabèh tindak kang tan arus
kang kalakone karya
karusakan saksêrik sangsaranipun
maring ing sapadha-padha
manèh kawruhana kaki

Samubarang kang dumadya
iku kabèh wus mêsthi anêmahi
gawa mring karusakanipun
pribadi dhawak-dhawak
mula aywa êsah ing sajroning idhup
gonnira marsudi marang
katêntrêman kang sajati

Matur malih Mas Cêbolang
ing Kabudan paran kang sami ngèlmi
kulup têgêse pangawruh
iku upama iwak
dene laku iku upamane bumbu
yèn ta munggah upamanya
kudu ganêp rong prakawis

Dadi enak rasanira
prabeda yèn salah siji tan mawi
kayata yèn iwak muhung
aluwung yèn pinangan
isih ana rasane enak sadumuk
balik mung bumbu kewala
pinangan rasa punapi

Mangkono papadhanira
sucining tyas bêcike sêdyanèki
iku ingkang aran laku
pituduhe kang marang
dadalaning kaslamêtan iku ngèlmu
karone kudu tumindak
bokmanawa bisa dadi

Kulup kabèh kang dakandhar
kang cêkake durung bisa ngaranni
mring pêsthine kahnanipun
lalakoning palastra
mula aja kadara-dara ing kalbu
mamikir prakara iku
balik ta padha-a mikir

Marang kabêcikan ingkang
lalakone ing têmbe bakal bangkit
tinêmu ana ing kubur
utawa yèn pinanggya
anèng kubur iku ta sapa kang wêruh
mung laire kanyataan
ana ing dalêm donyèki

Jalma ingkang padha karsa
anglakoni panggawe ngumum bêcik
iku sayêkti sinêbut
jalma-di martotama
Mas Cêbolang manêmbah lon aturipun
mugi angsala sapangat
ulun sagêd ngirib-irib

Mring kang winastan prayoga
anyingkiri dhumatêng kang tan yukti
Brahmana Siddhi lingipun
kulup nastapaningwang
pujastuti ayu-ayu marang kulup
kala kala suminggaha
yuwana sakalir-kalir

Sira duk nèng Ngèksiganda
apa wanuh lan gunawaning nagri
Sujanapura rannipun
Cêbolang matur nêmbah
inggih têpang kêrêp tinimbalan ulun
kinèn maos Rama Kawya
lajêng winursitan Jawi

wontên kang dadya tyasingwang
satriya-di ing Ngalêngka kakalih
Sang Wibisana linuhung
oncat saking ing praja
Kumbakarna ngrungkêbi ing prajanipun
Wibisana duk prang lawan
Mitragna ngujar-ujari

Kumbakarna prang kalawan
Sri Sugriwa samya imbalan angling
ratuning wre nguwus-uwus
lah ka kawêdharêna
jarwa sêkar macapat bae pikantuk
ingsun arsa amiyarsa
laguning têmbang Mantawis

Ing mangke padha rinasa
sarasaning satriya-di kakalih
kinarya cacagak lungguh
lan maninge supaya
rinungok ing para cantrik mangayu
Mas Cêbolang nêmbah tandya
buka swara rum aririh

Tandang Arya Wibisana
nêmbah risang Ramawijaya aglis
mangsah dharat wre gumrubyug
mulat Sang Wibisana
magut ing prang wanara surak gumuruh
makanjar acikrak-cikrak
wau kang ayuda kalih

Wus panggih ayun-ayunan
Wibisana lan Mitragna aglis
hèh Gunawan sira iku
nistha atinggal kaka
ingsun kinèn amocot utamanggamu
jêr sira satriya nistha
damèng parikrama balik

Saking jrih mungsuh wanara
jajêmbêring satriya kênèng pidhir
kêkês aprang lawan munyuk
ina sakti ka gawat
bagus anom tinggal nagara anungkul
mèlu wre datan prayoga
Wibisana mèsêm angling

Èh Mitragna bênêr sira
ngucap-ucap nisthaning wong ambalik
ninggal maring ratunipun
tur ratu kadang tuwa
nanging wênang yèn ingsun tinggala ratu
yèn têtêp anèng Ngalêngka
kêna durmalaning bumi

Yèn mungguh si Wibisana
yêkti seje lan sagung pra dipati
cacêdhis mrih mati bingung
ingsun mrih pati arja
nadyan kadang lamun ratu aru-biru
durjana duskartèng jagad
druhaka kang anunggoni

Mitragna angundha kunta
Wibisana tan wurung sira mati
tadhahana iki limpung
Mitragna gora sabda
anibani limpung lir ancala guntur
tadhah Arya Wibisana
wêntala tan angênèni

Katiban limpung tan obah
wanti-wanti Arya Wibisana glis
sigra ngikal gadanipun
Mitragna gya ginada
rêmuk rêmpu katiban gada malêdug
pêjah sang wira Mintragna
wre mulat suka samya jrit

Wus kèndêl suka kang myarsa
Brahmana ngling lah bacutêna kaki
Sang Kumbakarna duk pupuh
mêngsah prabu Sugriwa
ing lagune kaya têmbang iki mau
Mas Cêbolang anglênggana
wêwah radi amlasasih

Prabu Sugriwa umangsah
yun-ayunan susumbarira aris
èh rêksasa iya ingsun
narapati Sugriwa
ratuning wre tate mungkasi pakewuh
siwaya ngasmarèng laga
kaonang-onanging bumi

Sumbagèng ngrat dening kanang
sinudara risang rêtnaning jurit
mandra prakosa dibya nung
rêbutên ing ngayuda
mèsêm arya Kumbakarna lingira rum
hèh babo ratuning kênap
dene ta têka kumini

Sugriwambêg sarjanèngrat
Kumbakarna waspa drês asta kalih
sumrikut ngusapi êluh
manglah anuduh driya
baya uwus titahing dhiri tan ayu
bênêr sira sumbar-sumbar
solah ayuningrat yêkti

Kadya tugu sinukarta
ing sakala lajêng tan mobah mosik
myarsa sumbare wre prabu
kanggêg tyas angandika
hèh rajèng wre aja kok-kira yèn ingsun
danawa candhala murka
nora mamak ngong ngajurit

Ingsun tan nêdya druhaka
ing ratumu jêr nyata sotyèng bumi
susmaya angeja tuhu
amurwa ayuningrat
dak kapakke kaparênge awakingsun
amèlu ratu druhaka
sira wus bêgjanirèki

Nglabuhi narendratama
nanging iya mungguh yudèngsun iki
nêdya nglabuhi prajaku
jêr ingsun trah Ngalêngka
kaki buyut natèng Ngalêngka ing dangu
mêngko kancikan ing mêngsah
sêdhêng wus matiyèng jurit

dadi lamaking nagara
nora cipta wani ring Dasarati
myang acipta labuhingsun
mring kaka Buminata
jêr ing pati duringrat digang adigung
amung nglabuhi nagara
pan datan kêna pinilih

Papêsthèning kang sarira
ala ayu pinanggya tan agingsir
parêk ing angganirèku
muwus ing tyas gya krodha
Kumbakarna tuhu prajurit linangkung
wijiling nata sudibya
Prabu Sugriwa kasilip

Kèndêl dènnya manêmbang kawuri
kang miyarsa jomblong
tyas kakênan ing wilêt arume
ngondhok-ondhok rinaos wuwuse
risang amlasasih
Kumbakarna luhung

Mas Cêbolang aturira aris
ulun dèrèng gayoh
Sang Gunawan kang dadya tekade
têka balik kang raka ngrungkêbi
mring prajanirèki
Brahmana lingnya rum

Kumbakarna satriya linuwih
apa kang ginayoh
duk wit aprang Ngalêngka adarbe
atur marang raka dènnya amrih
raharjaning nagri
Dasaswa tan keguh

Atur yêkti dupèh mungsuh kapi
malah ari kinon
mangsah ngrana tan lênggana tyase
anglungguhi kasatriyanèki
nir waswasing galih
tekad tan na surut

Cipta laboh nagara punagi
mati ing palugon
Wibisana putus wiwekane
wus waskitha jroning naya wêning
sartane maniti
wruh wêkasanipun

Ala ayu kang durung kalair
Sang Koda wus wêroh
sakarone wus utama kabèh
salah siji atut dènluluri
Gunawan undhagi
jajah kawruhipun

Ana crita nagri Aspahani
kang jumênêng katong
Sang Dulkarim-kobra paparabe
gung kinaot sasamining aji
samya tur ubêkti
luhur kratonipun

Duk samana sang nata tinangkil
kang sumiwèng katong
para raja nèng byantara andhêr
Sang Dulkarim-kobra angondhangi
ring wadyanirèki
kinèn karya gupuh

Maligendah sawijining nagri
kang polatan anon
ngalor ngetan ngidul myang ngulone
myang kang têbih bubulakirèki
malige kang nginggil
karsane sang prabu

Angirapkên wadya-kuswanèki
kang atêbih tinon
sagung wadya ing manca prajane
abusêkan samya nambut-kardi
cakêting maligi
ana omahipun

Nini-nini sakalangkung miskin
wisma alit rompoh
kadisuwung trocoh nir pintune
wus binubrah dènnya nyambutkardi
paripurna nuli
matur ing sang prabu

Sang Dulkarim myang jêng pramèswari
mijil sing kadhaton
kêbut para santana wadyane
busanendah surêm Sang Hyang Rawi
praptaning maligi
minggah sang aprabu

Mulat maring wadya kang abaris
kadya samodra rob
osiking tyas kalimput yêktine
tuhu agung ing karatonmami
sapa kang kuwawi
nyangga bobotingsun

Saking gunging pra prawiramami
wus akèh pra katong
nêmbah mring sun miwah ngluhurake
nahên nini-nini kang darbèni
wisma rompok alit
kesahe ngaluyug

Angupaya nafkah kang binukti
karsaning Hyang Manon
anèng marga kataman sakite
apan lagi dhangan sawatawis
sêdya mulih sarwi
bêkta bras saraup

Jajanganan sagêgêm myang nyangking
rèncèkan patunon
dupi prapta prênahe wismane
wus tan katon kandhêg nini-nini
prênahe wismèki
kanggonan wadyagung

Lawan ana malige gêng adi
kang jinujug kono
nguni iku prênahe wismane
para wadya kang sami udani
nyêntak kinèn nêbih
lan gonne sang prabu

Nini-nini tan ngarèwès nuli
jinorogkên gupoh
ambruk kênèng rèncèkan kayune
babak bunyak badan awor gêtih
sasambat mlasasih
sru ginulung-gulung

Garêsing tyas nanging nêdhèng Widdhi
Allah Gustiningnong
amba dènniaya sang pramase
Sultan Ngabdulkarimkubra yêkti
sintên kang sayogi
tulung kawlasayun

Liya Tuwan kang sipat udani
kawusane mêlok
lah walêsên punika pamase
tan mariksa mring kawula cilik
nini-nini maksih
gulung awor marus

Ana swara karêngèng hèh nini
tangiya dèn-gupoh
Sang Hyang Suksma arsa dhawuhake
babêndu mring Sultan Ngabdulkarim
samantrinirèki
myang wadya sadarum

Nini dêling kagyat nuli tangi
gya lumaku gupoh
kapiyarsa jumêgur swarane
trêsing wadya kang samya abaris
lan trêsing maligi
dununging sang prabu

Sitinira apan wus winalik
dhuwur dadi ngisor
tinibanan dahana kubênge
gègèr uyêg tan bisa sumingkir
sambat-sambat nangis
ngalor-ngidul latu

Ngetan ngulon kinêpung ing agni
kukus mulêg ngrodon
mumbul-mumbul kasaban bumine
ana swara kapyarsa sang aji
lah sandhangên iki
dudukèng Hyang Agung

Awit jalma tinggal nama tuwin
niaya wong asor
lan leleda sira satuhune
gonmu dadi kalipahing Widdi
samono dhawuhing
babêndu Hyang Agung

Awit saking jalma nini-nini
sultan nangis bêngok
bumi ingsun ungkabana bae
ingsun tobat tan pariksèng cilik
atanapi adil
paramarta tuhu

Ana pandhita nujum satunggil
patarèn sang katong
nguwuh-uwuh sêru panangise
dhuh Pangeran ngapuntênna mami
sangêt tan kuwawi
tinubruk ing kukus

Amba botên tumut dosa yêkti
sapolahing katong
kang tan sae amba èngêtakên
nanging awis ginêga wakmami
kang swara nauri
pagene sirèku

Anunggoni Sultan Ngabdulkarim
niayane ngradon
nora nganggo tutur bênêr kowe
lawan sira datan mentar saking
nagri Aspahani
dwija dêlap nguthuh

Ratu niaya sira tunggoni
lah rasakna mêngko
dudu kang dhumawuh mring kowe
sangsayarda kukus lawan gêni
gêsêng ingkang bumi
tumpêsan sadarum

Wadya ingkang kari jro nagari
sadaya yu wutuh
iku kulup mungguhing rasane
Sang Gunawan ringan angoncati
manawa dumadi
lir pandhita mau

Mas Cêbolang matur manganjali
saèstu kinaot
Wibisana makatên lêkase
wontên malih kang ulunrêmêni
nalikanirèki
Prabu Rama kondur

Mring Ngayudya Sang Putri Manthili
lawan kadwi katong
nèng Wimana rinêbut dityane
Brahmana ngling wêdharêna kaki
wusnya mangênjali
Mijil sêkaripun

Pêksi manyura sêmbadèng warni
abagus kinaot
aparigêl antêng pangigêle
lamun muni unine na pinrih
anganggêp ngêngkoki
marmane ngunguwung

Ramawijaya ngandika malih
hèh ta yayi katong
mungguh ing sira apa karsane
yayi marang kang kimêlip iki
apa ta kinanthi
myang pinisah iku

Prabu Ngalêngka umatur aris
pukulun sang katong
kinanthiya bilih tanpa gawe
aran sami tinitah pribadi
punika sor nênggih
manungsa linuhung

Ewa punika nuwun pun patik
ing sabda sang katong
Sri Bathara Rama ngandikane
iya uwis kanyatahan ugi
prandene kang luwih
pan kabèh kinukup

Ing satêngah mangkono dènnya ngling
karone lan ingong
tambuh-tambuh iya kang rinampe
durung tamtu badanne sawiji
yèku ngrurubêdi
tan wun karya kuwur

Ing sawênèh yayi ana angling
pa-gene mangkono
bênêr ranne kudu cece-buce
sapa kang dènarsa-arsa malih
liya manungsèki
kang tinitah luhur

Upamane kulup tanpa ragi
cêmplange karaos
yêkti pedah ana raragine
pan mangkono ana wuwus malih
yèn mangkana yêkti
êndi ênêripun

Prabu Ngalêngka matur wotsori
tan kênèng winados
dadya têmah sasênêng-sênênge
samya amrih kautamèng pati
pati kang patitis
tatasing pangawruh

wontên pandhita tuwan atapi
sataun angalong
tapa ngèli sataun lamine
pan sataun angon surya nênggih
parandene mati
anitis ing kuwuk

Kang makatên paran kadipundi
sangêt salah ênggon
daya lamun sarassa kuwuke
kuwuk pilêg gudhig tuwin mêngi
mung kang dènadhêpi
pitik duk tumurun

Arsa nubruk kawênangan nuli
ginêbug ing lodhong
kalèsèdan putung bêboyoke
dadi rubungane rare alit
pandhita niwasi
punika pukulun

Paran kamurahan bathara di
punapa tan yêktos
gêng abranta makatên wêlase
warti barang titih bathara di
barang ingkang pinrih
yèn têmên tinêmu

Narendra Rama ngandika aris
yayi kang mangkono
durung guguru iku yêktine
durung duwe panganggêp kang yêkti
kasusu sumuci
bingung kadalurung

Mila datan kêna ginagampil
waluyaning layon
iku mau kêsiku sêmune
bangêting tapa kinibir yêkti
marmane kuwalik
dadak dadi kuwuk

Tur kuwuke pilêg sarta mêngi
tiwase kalakon
dènnya mêsthi tan mawi sumendhe
barang karya yayi niniwasi
poma dipuneling
rèhnya madêg prabu

Wusnya kèndêl panêmbang Pamijil
aturira alon
kadiparan pukulun bèntêne
manitis manukma myang majalmi
tuwin manglimputi
Brahmana lingnya rum

Panêmuku ingaran manitis
anunggal sayêktos
ing kaanan sarana pêjahe
iya iku ing panduk pandoning
sêdya ingkang maring
kaanan puniku

Kang pinasthi manthênging pangèsthi
jroning ayun layon
duk amancat asmaralayane
de manuksma têgêse manunggil
kaanan ananging
tan sarana lampus

Dene manjalma wêrdi pan sami
nunggal kaanan pon
nanging alus marang ing wadhage
lah ngalimput wêrdi samar tuwin
ngalingi alus mring
kaalusanipun

Mung samono gaduking tyasmami
kulup mangsaborong
mungguh ing panêmunira jêbèng
Mas Cêbolang matur wusnyondhongi
Brahmana ngling malih
ing agêsang kulup

Kudu wêruh kukum watêknèki
ing kanisthan adoh
pamicara punika yêktine
mawèh rêsêp kang sami miyarsi
tatakrama mêsthi
ngêdohkên panyêndhu

Pan kagunan kinarya ngupadi
boga anistha sor
kalakuwan bêcik saèstune
wèh rahayu ing angganirèki
nunggil-misah kari
lan kang wus winuwus

Patrap budi ayu miwah ngèlmi
yèn bisa ywa ngantos
akasupèn jroning urip kiye
iku èstu parabot pêrmati
yèn tinggal sawiji
kirang jangkêpipun

Tan widada utamaning urip
patrap iku manggon
pasihane Hyang kang murbèng rèh
budi iku madhangake kalmi
bêg ayu dumadi
karaharjanipun

Ing ngaurip praptanira lalis
de ngèlmu sayêktos
anyawabi santosaning tyase
rinampingkên muhung awas eling
riningkêskên malih
eling gadugipun

Kabèh iku wus winêngku eling
poma diwaspaos
Mas Cêbolang ngunandikèng tyase
nyata alim sang Brahmana iki
kiwa têngên ramping
sanyata pinunjul

Mangênjali aturira aris
sabda kang dhumawoh
ulun pundhi salami-lamine
èstu dadya geyongan ngaurip
sampun anyêkapi
wirangronging kawruh

Kaecan imbalan angling
injang têkan lingsir kulon
tanpa ngraos lupa sadayèku
Brahmana lingnya ris
iki nganti kalepyan
minum nyamik myang nadhah

Èh bocah ladèkna aglis
saanane sangu kono
bèn-ombènpanganan sêga gandum
kêlêman maya nis
dasih tanggap tinata
nèng ngarsa sampat mirantya

Ayo kulup dirahapi
apa saananing sugoh
wus kalungsèn mangsa kang pakantuk
gonnira bukti
sugata tan misrama
sangune wong nèng baita

Lumayan rêrêm kalantih
ingkang sinung sabda gupoh
nadhah jinajahan raosipun
eca sadayèki
tan ana kang kuciwa
bikut rèh nêmbe uninga

Dumugi gènnira bukti
wusing ngundurkên alon
linorotkên marang Ki Darmayu
kalawan Nurwitri
Saloka Kartipala
Palakarti wus anadhah

Ki Saloka gèdhèg angling
ing sajêgingsun tumuwoh
lagi nêmbe iki mangan nginum
pakolèh mring dhiri
marêm sêgêr sumyah
tambah mathênthênging badan

Karênan tyase sang yogi
mèsêm angandika alon
saturahanira sanguningsun
pasrahêna maring
rewange si Cêbolang
iku dimène kinarya

Sangu dènnya don lumaris
kang sinungan nêmbah gupoh
maringkên tirahan sangu sampun
tinampènan maring
rencange Mas Cêbolang
Brahmana malih ngandika

Kulup ingsun arsa bali
mring palwa sira nakingong
kariya raharja sapungkurku
têbiha sakèhing
bêbaya sambekala
katêkan kang sinêdya

Cêbolang umatur aris
sru kapundhi kang dhumawoh
dadosa jimat dasihipun
ngaturi pamuji
mancal praptaning praja
manggiya suka raharja

Gya ngujung sarencangnèki
wusing ngujung wiku bodhol
sadaya tumutur praptanipun
têpining jaladri
Brahmana sarencangnya
wus minggah maring baita

Bêdhol jangkar mancal saking
laut kidul ngidul ngulon
lir pasir lumaras lampahipun
katon widik-widik
tandya tan kawistara
Cêbolang kantun anggana

Mring Ki Darmayu wus pamit

sasowangan lampah Darma mantuk
Mas Cêbolang tuwin
rencangira sakawan
lajêng lumampah mangetan

Nyabrang lèpèn alit wêning
wanci Hyang Surya tumlorong
mèh manunggang arga kang samya dus
èstri sami èstri
caciblon gêgêndhingan
samya langên gêgojegan

Tan rininga solahnèki
rangkêpan malik mantholos
bokong jênar kiyal mupruk-mupruk
rangkêpane kentir
rikuh kang rinawatan
wimbuh miyat kang anyabrang

Priya kang kakalih pêkik
kang samya dus anon jomblong
supe ing wiweka wadinipun
datan dènrawati
katon mawijah-wijah
kang kintir rangkêpanira

Ngungkurkên balêdhês mlêdhing
toya muwêr ngajênging rong
suka kang anyabrang myat pêpêncu
rampak nyêngkirgadhing
cacingklok pindha pudhak
Nurwitri myang Mas Cêbolang

Kakênan tyasira rujit
myat rara yu-ayu sêntor
kanggêg lampahira mêmpêng dulu
tinampan ing liring
katalika kèngêtan
gita mêntas jagigikan

Macak malèpèt mathinthing
cariwis sêmon-sinêmon
gèrètan jorogan kacêmplung byur
mêntas anjêdhindhil
anglès manguman-uman
nosotakên lêlarikan

Kang samya nabrang dumugi
ing brang wetan lampahnya lon
nolèh asung ulat têka gathuk
lawan kang tinolih
apindha prajanjiyan
tartamtuning prajanjiyan

Wus laju lampahirèki
ngambah jurang-jurang sigrong
mênlasak glagah gêng-gêng galur
dhusun dhukuh awis
dalu sipêng ing wana
tan cinatur laminira

Kawuryan pagagan têgil
marga alit limit anjog
maring padhusunan ing Sêlaung
Cêbolang lingira ris
paran rèh sru katoran
payo mampir padhusunan

Kang katon ing ngarsa iki
rencang sakawan rumojong
ngambah ing pagagan têgal talun
tanêman mawarni-warni
jèpèn canthèl bang pêthak
otèk juwawut myang boga

Anêdhêng wohe andadi
abêntêt mêntas gumeyong
kasilir ing angin manggut-manggut
sêmu-sêmu kadi
ngawe ingkang mahawan
nahan ta pangagêngira

Ing Sêlaung ki pêtinggi
Nursubadya santri kolot
laka pagunungan tanah kidul
rencang santri-santri
têbih marang wadonan
kèh lampah gêmblak jathilan

nênggih Nursubadya lagi
anèng têgal nyangking jompong
sruwal pêthak panjang bênting sarung
ikêt wulung langkung
dupi myat kang mahawan
mêdal saking patêgalan

Mapagakên kang lumaris
tundhuk sasalaman gupoh
gantya-gantya pragat têtanya rum
kang nêmbe pinanggih
paringa pangaksama
mring wong arga tan wrin krama

Pun bapa anilakrami
sintên sinambating jlamprong
ing wingking pinangka kang kinayun
tanggap kang sinung ling
ulun rarya Mantaram
pun Cêbolang namaningwang

Rencang catur pun Nurwitri
Saloka kang wrêdha jenggot
Pala-Kartipala samya ayun
maring Pranaragi
nanging dèrèng wrin marga
katlanjur praptèng Pacitan

Wus kawêdhar sadayèki
Subadya ngakak lingnya lon
bagus gangsal pisan yèn saraju
ulun purih kampir
lêrêm ing wismaningwang
kalamun wus mantun sayah

Sakarsa laju lumaris
supadi aywa kajlomprong
ulun ingkang têdah marginipun
Cêbolang nuruti
wus kerit Nursubadya
sapraptanira ing wisma

Rubiyah kinèn gêlari
pandhapa salu kang kulon
myang kinèn mirantya sêgahipun
têtamu wus munggwing
salu ajèjèr wayang
dhuh anak dipunsakeca

Gènnipun pinarak sami
gih punika sudhungingong
kang sinung ling mapan gènnya lungguh
sunggata mangarsi
wedang katêmulawak
jae lalaban gêndhis klapa

Wajik otèk jèpèn tuwin
juwawut canthèl karawon
klobot paududan upêt mancung
panigan miranti
kang lalados wanita
tan ana jalu sajuga

Ki Wisma angacarani
wawi anak ywa pakewoh
jampining katoran wedang têmu
jae gêndhis krambil
nyamikan sawontênnya
paringe Allah Tangala

Cêbolang sarencangnèki
wus samya ngrahabi sugoh
kawistarèng nayana mangungun
ki panti wus dugi
klèjêming tamunira
mèsêm-mèsêm lon wacana

Saking ing pangintênmami
sami eram dene anon
sadaya wanita jalêripun
sawiji tan mawi
mangke bilih wus wêkdal
kula angandhar carita

Punika wanci Mahribi
wêkdal nèng ngriki kemawon
langgar sawêg risak galaripun
tan kobêr nyantunni
santri kèh ambalayang
gêmbêlakan jajathilan

Wus mring sêndhang sadayèki
samya wulu gantos-gantos
wangsul mring pandhapa mapan sampun
adan Ki Nurwitri
Sunat Mahrib paragat
Mas Cêbolang nulya kamat

Saloka ingkang ngimami
Mahrib prapta Ngisa manggon
Sunat puji donga wus kacakup
sasalaman sami
nyai wisma mangarsa
angladosakên sugata

Sêkul jagung jangan mênir
sambêl pantês ayam babon
panggang cinocohan lalabipun
kacambah kêmangi
sambêl gocèk traos bang
ingulêt we jêram linglang

Sampating panatanèki
Subadya lingira alon
lah puniki anak bêdhatipun
rubiyah tyang ngardi
tangèh lamun mirasa
suwawi wawanting asta

Bismilah adan abukti
kokoh jangan cekoh-cekoh
ingurap cambah panggangipun
pinothèng waradin
lombok kêncêng linalap
linothèkkên trasi abang

Dumugi sami abukti
ambêng rampatan linorot
nyamikan padutan slêpa bambu
wus lumadyèng ngarsi
sumangga gèr mangsêkan
supados sampun kumambang

Kang sinung ling sasênêngira wus ngambil
manadhah mangsêgan
udut mucang sêdhah rawis
Nursubadya mêdhar sabda

Santri ngriki kêpaung ngudubilahi
parentahing sarak
awis ingkang dèntêtêpi
gêga karsane priyangga

Gêmblak wau warok gênggêk namanèki
tan rêsêp maring dyah
rubiyah sami kapering
rêmênipun jêjathilan

Warok gênggêk adat kalakuhanèki
patrap panganggenya
tuwin ginêmipun sami
botên mupakat ing kathah

Ngangge ikêt lawan kacu wiyarnèki
wulung langking gilap
mêlêng-mêlêng klawus kadi
nyunggi gênthong babar anyar

Mawi kuncung satêbah winalik
mondholan sinubal
gêngnya sami sirahnèki
nèng ngandhaping bun-êmbunan

Pêpèthèkan satêbah anyêkar-turi
dhèblèngên tri kilan
jinèmbrèng sinungan tajin
anjêbabah ngering nganan

Mawi kotang kipêr pêthaknèki
bathok balu wêtah
binuntêl ing sinjang abrit
mata itike sakilan

Klambi Jawi sikêpan kipêr linangking
wit gulon mangandhap
miwah lêngên kanan kering
bêntêt pinasangan kaca

Mawi sruwal pêthak cêmêng silih-asih
nutupi dlamakan
ing ngiringan kanan kering
miwah pungkasaning ngandhap

Sinung jêmlêm gêmbyong lawe kang kinardi
usus-usus panjang
ngalèwèr kalèngsrèh siti
binara arembyak-rembyak

Yèn pinuju lumampah ngangge kacu tri
cinancang pangglangan
kinalungakên satunggil
têkên linggis nyangking berang

Suka ngungun gèdhèg-gèdhèg kang miyarsi
ngudubilah minha
dene têka gêgirisi
paran kang nami jathilan

De jathilan lare jalêr kang prakati
kang wanda wanodya
ayu manis umur lagi
gangsalwlas warsa lumampah

Lamun wontên rarya jalêr kang kadyèki
pra warok rêbutan
kadugi asung sarami
ing dalêm sawarsanira

Anyukani pituwas mahingsa kalih
utawi titiga
mênggah pêrlunipun jathil
wênèh kanggo kasênêngan

wontên ingkang pinindha rayat kinasih
miwah wontên ingkang
kinarya ngupados asil
binarangkên pindha tandhak

Binusanan sacara-caraning èstri
ingkang sarwa endah
rinêngga ing sari-sari
binalonyo gandawida

Warok gênggêk sabên mirêng wontên jathil
tinanggap gamboyongan
tartamtu sami ningali
lajêng pabên pasulayan

Mratah sami damêl moga patrap tuwin
ginêm sasongaran
ngewak-ewakakên ati
adamêl saksêrik ing lyan

Wus dilalah lajêng kadunungan budi
onggrongan gêndhungan
sumêngah dak êdir kibir
angkara botên eraman

Gadhah cipta tan kawon samèng dumadi
tangèh rumaosa
apêse badan puniki
kumalungkunge andadra

Ngêndêlakên aji jaya wijayanti
myang isarat-sarat
kawêngku isining bumi
lêlananging jagad-raya

Bilih nuju marêngi ri riyadi
samya dhatêng kitha
mring lun-lun niningali
wêngah rêrêngganing badan

Mrêcon agêng alit rinèntèng kinardi
kêndhit kalung srempang
tuwin ginubêtkên tali
usus-usus praptèng ngandhap

Mrêcon agêng kinarya cundhuk susumping
pinindha jamangan
lèng irung dipun sêsêli
dèn-êmut mêcoco mangang

Gya sinulêt katon kadi Sang Hyang Agni
kiprah sru gambira
kang pêdhak gègèr lumaris
kang myat surak-surak suka

Wênèh nyunggi jathilan binusanan di
mubêng-mubêng giyak
papakan tan nêdya nyingkir
malah wantun nêndhang dugang

Langkung malih warok gêgêk yèn pinanggih
sami warok tandya
èkèr molahakên dhiri
kabranang dadya kêrêngan

Karowangan pêpênthungan linggis wêsi
têp-antêpan sela
udrêg dene kang kapilis
satêngah dhèr ginosongan

Mas Cêbolang ngungun atatanya aris
tingkah botên kaprah
têrkadhang aniniwasi
damêl sangsaraning liyan

Prentah nagri têka botên angawisi
gèr botên kadosa
nguni sampun dènawisi
malah andadra dêksura

Mila lajêng kinèndêlkên prapta mangkin
agênging kang manah
rumaos dipunidèni
wasana wruh tatacara

Warok gêgêk wontên malih dènrêmêni
dados reyog mawa
gêndruwon barongan jathil
ingkang dados rêringgitan

Tinambuhan salomprèt bukaning gêndhing
angklung thingklung kêndhang
kênong kêmpule mêkasi
ambarang myang tinanggênah

Ngarak ngantèn tuwin rare dènsunati
kalamun kapapag
lan sanès golongannèki
barongan anggro lir singa

Ngikal lamêng gandarwo amolak-malik
kang anumpak kepang
pindha kuda bêkos jondhil
mbêngingèh alunjak-lunjak

Saya parêk mêngsah kadi mangunjurit
barongan kêrahan
gandarwo asilih-ungkih
kang kapalan lêng-ulêngan

Sasodhoran pênthungan bithi-binithi
kuwêl rêg-urêgan
sanadyan sayayah bibi
kalamun sanès golongan

Tan pêrduli manjing dadya mêngsahnèki
kèndêl kang dènarak
kalamun salah sawiji
sampun wontên kang kabranan

lajêng sapih suwuk gêndhing magut-jurit
buka gagêndhingan
giyak kang ungguling jurit
merang kang kasoran yuda

Ngancam-ancam têmbe yèn pinanggih malih
arsa nyaur wirang
walês-winalês aganti
makatên sajêge gêsang

Bilih ayun nyatakkên cariyosmami
kêparêng lêrêpa
ngantos sawatawis ari
Paing ngajêng pêkên Pucang

Wagenipun pêkên Myang Lêginèki
pêkên ing Jambeyan
tartamtu warok dhatêngi
ambêbingah jêjathilan

Benjang Kliwon kula sinêdhahan maring
Kyai Têgalamba
nyunatkên sutanirèki
mawi reyog rak-arakan

Sasarêngan lan kyai ing Têgalsumpit
sami prêlunira
anak bilih amarêngi
balabagi caritamba

Mas Cêbolang mangsuli sumanggèng karsi
andhèrèk
kyai wisma kalangkung asukarêna
manahe
lingira ris hèh rubiyah parentaha
mring batèh

Konnên-nata pondhok sakilèning wisma
ing êlèr
Mas Cêbolang lan Nurwitri dimèn nunggal
pondhoke
Ki Saloka Palakarti Kartipala
kidule

Amarintah nyi wisma mring batèhira
tan suwe
wus arampung samêkta sapirantinya
matur ge
Nursubadya angling maring tamunira
ecane

Sami ngaso anuntumakên sarira
mring pondhok
krana Allah kawula ywa subasita
galiye
dènakadi anèng wismane pribadya
patrape

Kang sinung ngling matur nuwun wus umentar
praptane
jawi wisma kapanggih Ki Wrêddajaga
regole
ngirit èstri kasapta saking Pacitan
sêdyane

Maring Pranaraga bakul sambiwara
kawêngèn
nêdya kèndêl nèng ngriki ing benjang-enjang
lajênge
dumugèkkên lampah Cêbolang duk miyat
malêngèh

Wrêddajaga wus matur mring lurahira
prentahe
pasrahêna mring nyai mèn turu wisma
kabèhe
kang yun mondhok matur sampun susah-susah
kyaine

Yèn kêparêng nyuwun nèng jawi kewala
enjinge
kalilana lajêng pangkat amrih gancang
lampahe
yèn mêngkono prênahna nèng kulon omah
lor dhèwè

Wus ingirit nèng pondhok sakilèn wisma
lêt gèntèr
lan pondhoke Cêbolang lêga tyasira
kakèkne
wangsul maring regol saptèstri tan drana
nulya ge

Mring pondhoke Cêbolang dupi pinangya
sarèhne
nunggal karsa jumbuh kapiadrêng samya
kakunge
tanpa taha èstrine datan sawala
rêgèdèg

Kang sajuga binêkta mring sênthongira
kang êlèr
Ki Nurwitri nèng sênthong kidul manggènnya
wus gèrèt
kang lilima sudhiya nèng ambèn jaba
ngalèlèh

Ambèn êpring lalajuran watonnira
têmpuke
ing asmara babanggan suwaranira
grat-gêrèt
ngadhuh-adhuh ngêsês-êsês gantya-gantya
ning rirèh

Dupi ayun katrêsan rasa kang nyata
sêgune
napas ngangsur sambat tobil ngudubilah
thik ngene
orêg grag-grêg kang sami nèng ambèn jaba
napase

Gumurêmêng gulu salit dalèwèran
kringête
nyunyung mrêntul rumaras angarawistha
anune
kêmbêng-kêmbêng ing panggagas kadrawasan
rasane

Badan sami marinding bêkuh wus lêga
napase
pangangsure alon-alon ngisis waja
acape
rèhne kadi darbe aji pancasona
milane

Tan pantara dangu pulih drênging nala
brêgènggèng
wus luwaran kang kataman don asmara
wêdale
ginantènan kakalih kang anèng jaba
solahe

Tarlèn kadi ing ngarsa mung sambatira
kang bènèh
wus luwaran wêdalira sêsarêngan
katrine
kang nèng jawi kakalih malêbêt sigra
mêndhiyêt

Kantun siki dèrèng kataman asmara
jêdhodhog
dupi ingkang nèng sênthong wus kasêmbadan
karsane
sarêng mêdal kang jêdhodhog lêbêt sigra
sênthonge

Mas Cêbolang radi sarèh patrapira
pagude
kaparêng gon tan dangu mijiling rahsa
wadene
dènnya kêjêr marambah-rambah nging panggah
bêtèke

Ngantu-antu wijiling asmara priya
milane
sami sêngkut grêgut-grêgut sangsayarda
dhokohe
pinudyèng tyas asarêng wêdaling rahsa
sambate

Adhuh simbok adhuh lae iki apa
nyamlênge
sampun-sampun aluwung pinêjahana
dasihe
tan kuwawi nêlaskên bayuning angga
sru cape

Luwaring kang papagutan ing asmara
nglênggèkke
Ni Waita èngêt mring Nurwitri tandya
brêgènggèng
wus waluya mêdal gya tumamèng marang
sênthonge

Ki Nurwitri netra êrêm-êrêm sata
praptane
si Waita gya dhêsêl anunggal nendra
tanggape
gêmêt tapis sajabaning parewana
kaliye

Sami adrêng amrih paguting asmara
nulya ge
Ki Nurwitri anamakakên warastra
andêngkèng
ramening prang angorêgakên bawana
ning ambèn

Gonjang-gonjing jumêthot lir gêlap ngampar
galare
kang don lulut rêsêp aliru prabawa
têmahe
datan ana kasoran sampyuhing yuda
kaliye

Kasaputing asmara pindha kantaka
sawuse
kasiliring samirana tandya mêdal
akanthèn
bêbondhètan Mas Cêbolang nèng paheran
katrênjoh

Katri wusing susuci sarêng wangsulnya
praptane
ambèn jawi Waita kang sawêg mêntas
dèn angge
Ki Nurwitri binêkta mring Mas Cêbolang
katrine

Praptèng sênthong ginambang alemah-lemah
lir gêrèh
gantya-gantya wusing katrêsnan malembar
sijine
tiga pisan sarasa marême samya
manahe

Ingkang kantun nèng ngambèn jawi titiga
nulya ge
binêkta mring Nurwitri katiga pisan
ginêndèr
pamrih sarêng ingêcupan gantya-gantya
sundrine

Wus warata katri kataman asmara
wancine
pajar gidib kanêm sami wêdalira
kang ijèn
anèng jawi tumuntur dupi praptanya
pondhoke

Angêncêngi sinjang kasumêkanira
nulya ge
mangkat datan ana jalma kang uninga
lampahe
tan cinatur wus prapta ing wismanira
sakèhe

Wau èstri pipitu ingkang anungka
yêktine
pra wanita kang adus anèng sabrangan
wingine
lir sêmayan nututi kang don lumampah
sakèhe

Sami kênya mung siji wulanjar mudha
warnine
rêsik-rêsik kuning suluh mukanira
manise
dhasar berag winulang ni bo wulanjar
solahe

Sukarêna lam-lamên jroning asmara
pindhane
lir supêna sigêg kang wus kasêmbadan
karêpe
winursita Mas Cêbolang sarewangnya
nulya ge

Mring paheran kalihe anêlês rema
aduse
Ki Saloka Palakarti Kartipala
adhèhèm
ngunandika kaya mêntas pancakara
kaliye

Dènbut pitu nora lirip datan lêsah
mêtègès
Nurwitri ngling saratri pulês anendra
têmêne
nglilir-nglilir basa wus mèh bangun rina
kemase

Aku ingkang mungu gugup banjur marang
pondhoke
pra waela suwung siji thil tan ana
kang kècèr
kang Saloka gêtunku tanpa upama
mulane

Nêlês rambut rèhning mêntas nganta-anta
maune
bok kalalèn ngimpi tunggalan asmara
guyune
Ki Saloka Palakarti Kartipala
barênge

Wusing ngambil toyastuti mring pandhapa
kabèhe
kyai wisma wus nèng pandhapa pupuja
nulya ge
Karti adan kèndêle anulya Sunat
Subuhe

Sampun Sunat Palakarti nulya kamat
kèndêle
ngangkat parlu Subêkti nulya pujian
dhikire
myang andonga matumpa-tumpa arampak
amine

Kèndêl donga parentah nyai ladèkna
wedange
myang sarapan saanane mumpung enjang
wancine
tamunira arsa marang pasar Pucang
kabèhe

Wus lumadi sunggata enjing-enjingan
sawuse
nadhah nulya mangkat marang pasar Pucang
kang kinèn
ngatêrakên santri wêda Nursangkala
praptane

Pêkên Pucang rame pasar wancinira
tan suwe
miyat warok aran warok Kramaleya
jathile
anèng cêngêl suku kalih japit jangga
silane

Lumaksana bêkèr mandêlik kang netra
larene
amiturut parentahe jathilannya
pêrlune
amiminta jajanan miwah busana
kang cècèg

wontên malih warok gêgêg gêng sambada
aranne
Ngabdul Singanêbah bêkta jathilannya
sinèlèh
pundhak kiwa rinangkul suku kalihnya
anèrèng

Tangan têngên mathênthêng amandhi sada
arènne
wacana sru sapa ingkang kêlar nangga
bobote
satus kati saking kakèk Wêrkudara
karanne

Rujak-utêg iki yèn dak uncalêna
pasthine
wong sapasar baya datanpa kukupan
bathange
daktibakna gunung sirna sagara sat
banyune

Kramaleya duk myarsa ngêsês lingira
dhèk êmbèn
aku nguyuh nèng têngahing ara-ara
anjimpe
dadi banjir desa akèh ingkang ilang
uwonge

Lawan rajakaya pitik iwèn samya
lêlangèn
mung sirahe jumbul-jumbul kawistara
tujune
mitraningong cacing kalung wlas tumingal
banjure

Bêndung banyu têmah mambêg desa-desa
wangsul gèn
omah wrêksa tumancêp kadi waunya
sawuse
samya wangsul toya kinokop têmah sat
anggêrèng

Duk sliringan kaliye samya bramantya
nulyage
Kramaleya brengkal sela sajêmbangan
agênge
kinêprukkên Singanêbah tangkis sada
durmane

Sela sumyur Kramaleya sru mangrêmpak
sada cinandhak kêni
rame drêg-udrêgan
gantya dugang dinugang
jêjêgan bithi-binithi
jêngkang jinêngkang
kuwat banting binanting

Jathilane suka sami sêsêndhonan
canthoka gung ing wukir
kakang kawispita
sarpa ponthang wisarda
aja sumêlang yèn lalis
ngandêla marang
papasthèning ngaurip

Jathilane Singanêbah gya manêmbang
babo gêmblakan mami
tirong lit dhompolan
yèn nganti kasorana
kadi paran solahmami
lamun mangkana
kambang-kambang gonmu sih

Warok gêgêk kaliye dupi miyarsa
panggasahe kang jathil
asru mangkrak krura
nêbih kang sami cêlak
nanging tan ana ngromèsi
ayêm sadeyan
rukêt warok kakalih

Sami pêdhot napase sarêng ambruknya
dhoko satêngah mati
jathilan tan pisah
èngêt Ki Kramaleya
myat mungsuhe anggalinting
alatah-latah
cikrak-cikrak ngidêri

Sumbar-sumbar sira wus modar têmênan
mangsa uripa maning
kok kira antaka
dhèk mau raganingwang
ngragasukmajatinèki
nglarak nyawanta
lan nyawane si jathil

Wus dakêrut anèng kayu dhingdhing-jalal
nadyan uripa maning
nyawa sasiliyan
Kramaleya wus kesah
jêjogèdan sirik-sirik
kasorot arka
gêbyar-gêbyar blêrêngi

Singanêbah wus waluya malangkadhak
angguguk bêngok angling
jidhèt Kramaleya
sirna sabêbathangnya
gonku pindha wong ngêmasi
marak wak Brama
myang marêk paman Angin

Nyuwun gungan ngobong bathange si Leya
awune paman Angin
kang duwe bubuhan
iki wus kalêksanan
kacihna agasik rêsik
gya lincak-lincak
gela-gelo lumaris

Mas Cêbolang miwah santrinya sakawan
samya suka tan sipi
nyêbut astagapirlah
têka datan anyimpang
kadi caritane kyai
warok gêndhungan
gêmblung dak êdir baring

Sampun wangsul mring Sêlaung Mas Cêbolang
lawan sarencangnèki
jujug pamondhokan
sabên kalane wêkdal
tanapi sunggatanèki
wanci tan ewah
kadi duk wingi uni

Sabên Wage enjing marang pasar Mayang
Nursangkala umiring
praptanira pasar
myat warok nêm abayak
sami datan bêkta jathil
nulya kapapag
warok gêgêk sawiji

Aran Kasan Mesakrura nyangking berang
têtêkênipun linggis
gênge mèh sapucang
bêkta kalih jathilan
pinundhak ing kanan kering
binusanendah
pinindha-pindha èstri

Anyalêmong ya iki lananging jagad
lawan tan kêna pati
timbul têguh jaya
mitrane malaikat
sanja-sinanja ganti
yèn ingong lungan
kang jangkung mas Ijrail

Warok ingkang tanpa jathil duk miyarsa
sawiji jarag wani
numbuk saking wuntat
Maesakrura kagyat
nolèh lajêng ngayat linggis
tinangkis sirah
narik lamêngirèki

Gya linamêng linggis tugêl bêt kasingsal
narik berangirèki
wiyare sakilan
panjang sadhêpa ngayang
warok kang kalihngindhik
kalih jathilan
wus binêkta malêncing

Mesakrura tambuh jathil tambuh mêngsah
cancut arsa nututi
pan kinalang-kalang
siniwo ngering nganan
gaman tan ana nêdhasi
lamêng kalewang
linggis wus dènbucali

Warok catur sarêng nyikêp Mesakrura
linumahkên mring siti
tanganne pinênthang
suku kalih cinancang
wus tan bisa mobah mosik
gya tinindhihan
watu sagajah gêring

Ingurugan uwuh sapasar
sinulêd agni dadi
pindha wisma kobar
kang cakêt kagègèran
warok sakawan wus anis
ngruruh jathilan
nanging datan kapanggih

Mas Cêbolang sarowang wus wangsul marang
ing Salaung lir nguni
nahan Lêgi enjang
marang pasar Jambeyan
myat warok sakawan nami
Dul Sarpakrura
lan Kasan Banthèngkanin

Katêlune aran Amat Kuwuknasak
catur Mas Jayèngwarih
lumaris sarêngan
lamênge sinarempang
nyangking klewang têkên linggis
omong-omongan
gonne ngupaya jathil

Sarpakrura angling gonku angupaya
ing arcapada tapis
dhenok yèn kapanggya
dakgawa dhêlik marang
têlênging kang jalanidhi
titip si êmbah
Baruna Sang Hyang Tasik

Banthèngkanin nyalêmut gonku ngupaya
marang jroning jaladri
sêpi sêpên sêpa
gonès lamun kapanggya
dakgawa mring mêndhung putih
titip Ki Gêlap
dimèn ginêdhong wêsi

Amat Kuwuknasak bêkuh-bêkuh lingnya
goningwang angulati
marang madyantara
gadhug langit kasapta
kabare kewala sêpi
lamun pinanggiya
dak titip Sang Hyang Api

Amat Jayèngwarih mèncêp-mèncêp lingnya
tobil gonku ngulati
maring kawah-kawah
ingkang mêdal dahana
padha bae tan manggih
lamun pinanggya
daktitipkên ratu jim

Warok catur uning Nurwitri Cêbolang
samya kataman branti
kathah solahira
kang amrih kasatmata
adol swara dhaham bêkik
wênèh jogèdan
pamèr barana picis

Mas Cêbolang lan Nurwitri wus graita
masang kamayan mandi
aji pangasihan
tanapi pangèdhêpan
warok catur darbe kingkin
samya rumangsa
sinênêngan wong kalih

Asmararda nyujanani warok tiga
angêmbat têkên linggis
hèh kodhik minggata
wong loro iku apan
mung ingong kang mambu ati
padha trima-a
jêr sira tan pinilih

Tan darana warok tiga sarêng mangkrak
namakkên lamêng linggis
Ki Dul Sarpakrura
angga rêmpu wus tiba
gantya Kasan Banthèngkanin
ingkang linawan
sangking ing ngarsa wuri

Bokong ngarêp tinotog linggis wus niba
Kuwuknasak Jêngwarih
tandya lêlinggisan
lajêng antêb-antêban
rukêt abanting-binanting
kaliye samya
pêdhot napasirèki

Ting gulimpang tan ana kang munasika
Cêbolang lan Nurwitri
lawan rencangira
wus wangsul mring pondhokan
nahên Kaliwonnya enjing
Subêki awal
paragating ngabêkti

Wus sêsèmèk Subadya lan tamu mangkat
ing marga tan winarni
praptèng Têgalamba
rarya kang tinêtakan
ayun mangkat wus miranti
tan dangu budhal
reyog kang anèng ngarsi

Kalihdasa wahana turangga kepang
tiga jathilanèki
lumampah ing têngah
sarunèn mungging wuntat
lima gêndruwon kang kalih
anèng ing ngarsa
amandhi sabêt arit

Kalih mandhi lamêng rumêksa jathilan
sawiji anèng buri
mandhi wadung kapak
budhal swara gumêrah
srunèn slomprèt ngêlik-êlik
kêndhange ngaplak
kêmong kêmpul tinitir

Angklung umyung bêngingèh kang munggèng kapal
jinantur srunèn ririh
jathilan sindhènan
sênggak kang numpak kapal
sirig-sirig suku jinjit
gulu oklèkan
liyêp satêngah guling

Praptèng bongan katungka arak-arakan
saking ing Têgalsumpit
kang wahana kuda
mandhi jêbêng slawe prah
jathilanira kakalih
gêndruwo papat
kakalih mungging ngarsi

Kang sawiji ngamping-ampingi jathilan
sawiji anèng wingking
mandhi alugora
wênèh mandhi prabatang
myang mandhi barungkrah êpring
amandhi wrêksa
cangkring ri kêrêp lungit

Uning lamun ana sarênganne ngarak
gambira kiprah sami
molahkên turangga
bêkèr anujah-nujah
gêgêndruwon bêkih-bêkih
unclang prabatang
susumbar minta tandhing

Praptèng bongan kèndêl sawijining dhadhah
sisihan datan nunggil
Cêbolang lingira
maring Ki Nursadangsa
sadaya gêndruwon iki
kadi kang samya
nèng pasar-pasar nguni

Inggih bagus gêndruwon ing Têgalamba
ingkang dados pangarsi
Ngabdul Singanêbah
Banthèngkanin kalawan
Mas Jayèngwarih kakalih
punika ingkang
bradhat jathilan kalih

Namanipun Gadjahbihêr krudha-muntap
kang ngarak Têgalsumpit
Kasan Kramaleya
Kasan Maesakrura
Amat Kuwuknasak tuwin
Dul Sarpakrura
sasanga jadhug sami

Nahên rare ingkang tinêtakkên pragat
Têgalamba rumiyin
patraping lumampah
kadi duk angkatira
arakan ing Têgalsumpit
amangah-mangah
lir buta mangsa daging

Tan pantara budhal saking ing ngêbongan
reyog ing Têgalsumpit
tandhang nyimpang marga
titindhih Jakalodra
tandya nglambung saking kering
arak-arakan
ing Têgalamba uning

Gêndruwon kang anèng ngarsa sung sasmita
marang kang munggèng wajik
turangga ginêbrag
nyandêr ayun-ayunan
wus campuh asilih ungkih
jêbêng-jêbêngan
rêmêk tan migunani

Panataping kêmpul lir pêcah-pêcaha
kêmong kêmung tinitir
kêndhang dhung-dhung ngaplak
angklung umyung kèh rêmak
salomprèt acêrak-cêrik
surak gumêrah
wor pangriking turanggi

Panjriting kang kanin ngadhuh sambat pêjah
rukêt slênthik sinlênthik
atujah-tinujah
sepak-sinepak miwah
brakot binrakot anggigit
daging matimpal
kuthah ludira mijil

Turanggane maratah dumadya abang
katuruhan ing gêtih
krodha Singanêbah
ngamuk punggung manêngah
arit bapang ambabati
turangga rusak
ginarèthèlan arit

Kramaleya uning lamun Singanêbah
rumusak ing turanggi
ngikal gada wrêksa
cangkring êri mawrêddha
Singanêbah anadhahi
arite bapang
grèthèli êri cangkring

Têmah alus gadane Si Kramaleya
tumèmbèl angênani
sirah Singanêbah
malopor muncrat-muncrat
Kramaleya wus dènarit
kakêmpung babrak
glogok jêrowan mijil

Sakaliye gumalinting anèng kisma
kèndêl kang andonjurit
kang datan kabranan
wangsul marang panggenan
kang dènarak angêntosi
sawusing tata
ing lampah tan nalisir

