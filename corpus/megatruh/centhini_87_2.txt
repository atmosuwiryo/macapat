ngetan bênêr lampahe saya anglangut
apan turut ing pêsisir
wana tratab kêtêb sampun
gabus dhaon lan pi-api
rayung gêlagah gêlonggong

sabên-sabên kêpapag wong alêlaku 
sang mongkung namur nimpangi
mênawa asalang wuwus
mêmanguri dènira nis
sinamun lamun kêbrojol

pan lêstari rahayu ing lampahipun
nulya nabrang kali malih
nyungap sawanganing laut
kali Bilorong ranèki
wus liwat saking Bilorong

langkung wana pan apanas angêlangut
kêdhik kitri salianing
mung nanas lan pandhan rungkud
sawêr liwêran gung alit
Jamal Jamil grigah-grigoh

kidih-kidih samarga sring kagyat jumbul
slosoring sawêr ngawêri
warni-warni kang kadulu
dumung gadhung wêlang wêling
bandhotan lan ula koros

kayu buhu dhiwêl dhudhak jangan banyu 
rareangon talipicis
cabe lêpe kadut luwuk
macan sapi sawa konyit
samarga pating sêlosor

nulya nabrang kali manggalang aciut
nanging nyungap ing jêladri
tapêl watês tanahipun
Panrukan lan pasitèning
ing Bêlambangan ing kono

apan kali manggalang wakidanipun
kali tan ana nêmpuri
sirah saking ardi Ruyung
Ruyung sirah kali kalih
kalihe kali Bilorong

laju ngetan Sèh Mongraga lampahipun
jurang sêngkan jro wanadri
ingkang kasêdyèng ing kalbu
ardi Sêdana kang pinrih
tanah Blambangan pinggir lor

ing kaupês trêmbuku ujunging gunung 
pêpangol mungal jêladri
Sèh Mongraga praptèng suku
ing ardi Sêdana nênggih
nulya manjat nênggêl lakon

tan patya gêng andêdêr panjatanipun
sinêngka panuntungnèki
Jamal Jamil ngangsur-angsur
rêkasa dènya ngunggahi
satindak rong tindak aso

akesotan wong ro samya kêmpus-kêmpus
sira Ki Sèh Amongragi
anyêngka manjat mindhuwur
wlas myat marang Jamal Jamil
arêmbên rambatan oyod

dangu-dangu nulya praptèng pucak gunung
lênggah tambining kusambi
pêlatar banar amunggul
lêrêsing laut kaèksi
baita cêlak doh katon

dadya pulas pêpaèsing samudra gung
wau Ki Sèh Amongragi
sêkala tyasira lipur
myat kèhing jong ting saliri
tan kaèngêtan yèn wirong

Sèh Mongraga anèng sapucaking gunung 
antara pan pitung ratri
papaning pucak acukup
pala kang kêna binukti
kêtela gantung nêdhêng woh

bêndha lawan sarangan jambu kêluthuk
kang binukti Jamal Jamil
siang dalu urub-urub
bêbênêm kang dadi bukti
lan wontên toya anyarong

nèng calowoking padhas atos angêtuk
sangandhaping sela aling
sandhing sela langking alus
gigilang nistha pêsagi
papan pêsalatan manggon

sawusira iktikap sêdasa dalu
ya ta Ki Sèh Amongragi
ngling mring santri payo mudhun
sêndika Ki Jamal Jamil
tumurun lampahira lon

praptèng suku agiran aluran têjur 
anut bangbinging atrêbis
ngidul nut sukuning gunung
anusup wana pringga writ
anjujur ing jurang jêro

kang sinêdya ing ardi Janriliridhuk
timpah samya suku ardi
kang kilèn ardi Wotruyung
inggil Riliridhuk wukir
gêng arga Wotruyung kulon

Sèh Mongraga nèng ardi Janriliridhuk
apan tri ari tri ratri
laju mring wukir Wotruyung
antara ing pitung ari
Sèh Mongraga dènya manggon

wusnyèng riku nulya laju malih ngidul
nabrang lèpèn Toyawangi
bêngawan nyungap ing laut
tinurut sirahing kali
sadintên dènya mêngulon

pan kapangguh sirahing kali Toyarum 
rêrawi wiar nglangkungi
ing wana Sandi ranipun
kêkayon tan lia cangkring
toyanya hêlangku nyarong

sapêndêlêng wiaring rawa anyamut
nyamut lirap-lirap wêning
Toyawangi sirahipun
rawa gung ing wana Sandi
namung sêdalu nèng kono

bakda subuh laju lumampah mêngidul
lêpas lampahe sang brangti
tan ana ardi kadulu
tan etang durgamèng mêrgi
kèh sato wana kaprêgok

singandaka jêjawi maesandhanu
mênjangan kidang lan kancil
andhapan sonajag lutung
landhak luak lan trênggiling
kêthèk wa-uwa mêlangkrong

angathingkrang madal wang wrangutan lutung
lir gêtun anjêtung kikin
marang ingkang andon wuyung
wênèh kadya nêmbramani
wangsitan samining sato

aywa na kang wani-wani nukarta dur 
ngandhêg kang sêdya lêstari
kaya dudu wong kur-ukur
wani ngambah wana Sandi
sèstu yèn wong wus winongwong

anrêng adrêng andarung tan anut lurung
sining wana kèsi-kèsi
saonjotan kaywa taun
sadêdêl wuluh rampal pring
kadhang sadhèng èdhèng bondhot

sadungkapan têrataban glagah ruyung
sapêndhêngêt pala kitri
nangka kuwèni kêpundhung
rambutan pijêtan manggis
klayu bêndha gowok kêtos

pêlêm pakèl durywan lan kêtela gantung
kêmlaka carême wuni
kamal kêmlandhingan sêntul
pace kêluak kêmiri
pêtêt pête lawan jengkol

karoya prèh waringin bulu lan nyamplung 
gumrah swaraning kang pêksi
johan bèthèt lan pêlatuk
slindhit kêdhawa kêdhasih
cikaklak lan gogik rangkok

kulilinga ulung tèngkèk sunggi lêsung
sêpahan busit prit gantil
kêpodhang barênggi bubut
êmprit pêking lan gulathik
cocak colak-calik mencok

jalak êngkak bango buthak nèng kaywa gung
atat jaka tua nori
guthilang putêr drêkuku
pênthèt kèkèd lan srigunting
darès bêluk bidho manol

duksa kakap kokokbêluk jakawuru
sandhanglawe cangak bintit
cukcak munyèng pang abarung
cicithu tutuwu kolik
sata wana mrak nyêngungong

tanpa rungwan swaraning pêksi gumuruh 
kadya ngaturkên pêmbagi
marang kang rarywan awêktu
samya marma angaturi
rêrêba ingkang kalêson

Sèh Mongraga sèndhèn tambining gurda gung
myarsa swaraning kang pêksi
prêkutut manggung angungkung
cumêngklung ngumandhang bêning
tanduke ajêg nêropong

asauran manggung lan tanduk kang ngungkung
kumênyut tyase Mongragi
kêgagas duk waunipun
muktyèng nèng Sokaraja di
tuwin nèng Wanamartènggon

sakêdhap pan èngêt ing garwa ramebu
myang mring Jèngrêsmi Jèngragi
tua nom samya sumungku
sêdesa mring Amongragi
kang garwa nandhang lara bot

angrês ing tyas kêrasèng garwa kawlas-hyun 
tinawêkêlan ing kapti
sabil ing nala têwakup
tinunjêmakên ingilmi
sêkala nir tyasnya kepon

bakda luhur wusnya rêrêm dènya rawuh
nulya umangkat tan sari
samêrgi tana potipun
daimira mring Hyang Widi
sêparan angonjot-onjot

sapêndêlêng pêjatèn kewala ngayun
sagrêngan wana tua writ
sagêthak bubulak nglangut
saegregan bana êri
lêstari lampahira lon

nabrang lèpèn kali Lêntang bênawi gung
kèh narmada kang nêmpuri
anyungap ing samudra gung
kêdhung jro tan pati mili
kathah bajule mêncongol

aliwêran kang dhedhe ngambang mêncungul
kang lagya abyagan warih
jumêgur ambyur sing pathuk
kadya wrêdu anèng warih
anggigilani yèn tinon

tuking kali bêngawan Lêntang puniku 
ing têlar sirirahnèki
alas bana kumbat nêngguh
tapêl watês tanahnèki
ing dhukuh Blambangan kono

ngidul bênêr lampahe kêlangkung darung
kêdalon tansèng wanadri
bakda subuh byar lumaku
sêdintên tana lianing
namung kêmiri kang ngradon

ngambah wana wasa ing kabanan agung
wana lampahan saari
tan ana lianing wuluh
lawan pring mawarni-warni
pêtung wulung gêndan ijo

rampal ampèl apus tutul ori ganjur
bonjor dêling gadhing lêgi
lêpas lampahe mêngidul
nulya nabrang kali malih
sih tanah Blambangan kono

sirahipun kulupapang ing wana gung 
nglojok tanah Jêmbêr nagri
apan tapêl watêsipun
wêlahar wiar saari
ing Gambiran rane rêko

Sèh Mongraga tansah nusup ing wana gung
ing wana Saran asingit
wêrit ruwêt bondhotipun
taru malata mulêti
kêkayon curab-carub wor

tapêl watêsing wana kisma Nojajung
nulya mêngetan sang brangti
wana Grojogan ranipun
ingkilkan sirahing kali
kali Prowa kang kinaot

saking sêndhang ingkilkan botrawi watu
toyanya kêlangkung wêning
wana sri kèh palanipun
kirna kang kêna binukti
kayu buratan angradon

kêpuh gunung tinja cêndhana lan garu
sidawayah myang mêsoyi
kêningar sintok sêprantu
pulasari kayumanis
majakan kacêngkèh ayom

pala jênggi ganthi têgari lan pucuk 
purwa rêrawis tumangir
adas kêtumbar tapèn rum-
aruman lan jaha kêling
widasari winong waron

kapulaga cabe mêrica kumukus
jongrahab mungsi sêsawi
kulabêt puli sipunggu
randhujênar lan kumuning
myang sangkêping êmpon-êmpon

wusnya nabrang ing kali Prowa mêngidul
pan tanah ing Jalamanik
wana tana lianipun
tiris kêlapa mawarni
limrah gêng-agêng kang tabon

tanah Bêlambangan kang pêsisir kidul
pathuk gêbyugan jêladri
sang brangta osik ing kalbu
tan pantuk papan panêpis
nulya lampahira menggok

wangsul ngalèr nut pêsisir lampahipun 
nabrang kali Prowa malih
ing Jalamanik kapungkur
mêngilèn angambah curi
nèngriku lamun kêdalon

sèkêt wêktu salat sêdintên sêdalu
tangat sunat dèn antêpi
sarta tan pot dhikiripun
daimira mring Hyang Widi
pêmawasing tyas wus mansoh

karungrungan anut parang curi cêrung
kacaryan dènya ningali
gêbyuging alun jumêgur
muncrat sumirat nyoroti
nabun malêdug tatampon

ngulon bênêr nut têpining samudra gung
anulya nabrang bênawi
kali Sabrang wastanipun
nyungab sawangan jêladri
tanah ing Jajungkis manong

pan winongwong ing Suksma lêlampah lêstantun 
tan ana durgamèng mêrgi
gya nabrang lèpèn Bêdhadhung
tapêl watês tanahnèki
Lumajang lampahnya menggok

ngidul ngilèn nut karang kajang parlidhu
pêpathuk pangol jêladri
Sèh Mongraga lèrèn ngriku
ngandika mring Jamal Jamil
prie karêpira mêngko

manirarsa mring pulo ingkang kêdulu
paran kaisèn ing janmi
lan sêpine sun arsa wruh
pikirira kadipundi
tan ana baita katon

Jamal Jamil wau alon aturipun
yèn paduka anuwèni
agêbyur gèthèk nut alun
mênawi punika kenging
Sèh Mongraga lingira lon

ia bênêr lah mara ngambila kayu
gèthèk balok tinambir pring
Ki Jamal Jamil agupuh
dhasar gêng-agêng kang êpring
tan susah mami gêlondhong

êpring limang lonjor kewala pan rampung 
wus anêgori pring ori
arit bapang adan rampung
kinili tinalenan wis
ingêrut ginodhi kukoh

wusnya katur gèthèk ginêbyurkên nglaut
nitih gèthèk Sèh Mongragi
wus samêkta wong têtêlu
samya mêlahi pribadi
manjur kang gèthèk pitados

maju mundur kang gèthèk kabêktèng alun
mèh prapta gya wangsul malih
gèthèk kabuncang ing alun
alun agêng anglangkungi
kêtanggor ing karang pangol

sru jumêgur magora gèthèknya sumyur
ambyar mêlêsat gèthèk pring
wong tri kagêbyur ing alun
kumocak kang jalanidi
mawalik samodra rob

Sèh Mongraga kêpapa kabayèng laut 
winasuh swuh ing jêladri
ingulêng alun angêlun
alin-alin tan kalilin
lalu laraning kalêson

lila lina angganira sèh Mongwuyung
wiyang kawayang ing Widi
wadining wadaka sinung
saniskaraning pangèksi
pucuk babaring cêcalon

acacalan cêla cilaka kacêluk
calak kacêkak ingilmi
ngulama lami ngalimut
ngalamat maot ing lair
luhur akerate manggon

langkung papa Sèh Mongraga kawlas-ayun
dadya sarahing jêladri
tumimbul kombuling alun
ting karêmpul Jamal Jamil
nèng lautan Nusabarong

barêng pancabaya lan bêndaranipun 
Jamal Jamil tansah dikir
gulagêpan misih junun
sira Ki Sèh Amongragi
têwakup marang Hyang Manon

wus mêngkana nulya tinêngêl ing alun
binuncang tumibèng tasik
ing lêsta têbih sing laut
ngalumpruk tan bisa osik
anèng pawêdhèn andheprok

wus antara sêsangat dènira kantu
Sèh Mongraga tyasnya tistis
kadya gêlagah tinunu
brêsihing dria mawêrdi
wus aso dènya andhoko

Sèh Mongraga alon dènira amuwus
èh Jamal Jamil sirèki
dangdana manèh dèn gupuh
gèthèk pring jumana malih
nabrang maring Nusabarong

Jamal Jamil sigra karya gèthèk bambu 
sinunduk kêlawan tali
cinancang anèng pêpathuk
sarèh karsane sang brangti
sarèhning wêktu kêdalon

pan iktikap sêdalu nèng karang plêdhu
pêpangol munggul jêladri
nêlaskên tangat ing dalu
nimpah mring kang among wingit
sasmitèng tyas wus cumêplong

bakda subuh Sèh Mongraga nulya mudhun
nitih gèthèk mring jêladri
bènèh lune lan kang wau
gèthèk lampahe lêstari
praptèng pulo Nusabarong

sukur ing tyas narimèng sihing Hyang Agung
rakiting pulo rêspati
kèh pêpangol sela munggul
nut pinggir saengga ardi
kitri mawarna nêdhèng woh

angayangan tirisan kêlapa puyuh 
lêgi wilis rêkta gadhing
kumlingking mepug mapuyuh
miwah payoming gayam prit
cok barat bobot kumalot

dhêmpul lêlêt duhêt gamêt pêtêt umbut
bondhot kêmarung pring ori
timaha wanitan garu
êgang wrêgu gora agring
cêndhana tinja mêntaos

dhadhap kokap cacap kêcapi kuciput
myang pala kêna binukti
ciptakêna anèngriku
kitri asri samya sêmi
kamal prêdapaniranom

sira Ki Sèh Amongraga
nèng Nusabarong pulo lit
suwung tan kambah ing janma
mung kirna kang amêpêki
anêdhêng woh andadi
anggêlasah samya runtuh
tan ana kang amangsa
lia sato lawan pêksi
puspita rum ruru sarinya mêngambak

wontên ingkang kêtingalan 
candhi gêng sela ingukir
wontên kucur tirtantara
saking wukir sela alit
jog balumbang botrawi
trap kosok pinatra gêmpur
talundhag lus pinasah
togog sela sumbul ngapit
êkong sela itêm alus bêlimbingan

undhakan saking paeran
mêrgèng natar sela ringgit
maring langgar pamidikan
pêsagi batur susun tri
watu bang trap jinobin
pacrabakaning manguntur
pagênthan pakêlèngan
ingriku pamrikanèki
sanggar tajug pêsagi candhèn nêsthastha

dhanyang sangga janggut praba
ingukir patra angrawit
kadya rêmêk ginêrayang
binintulu tinulya sri
wus kalumutan wilis
simbar mênjangan angrêmbyung
simbar songsong sumangsang
ing saka kadya sêlumpring
Sèh Mongraga mulat lulut kawilêtan

lumalat marang langgatan 
tabêt labêting budarsi
amêmaha ing pauman
amèpèd dènira mupid
nèng pamêlêngan candhi
candhi Cêndhana ranipun
sira Sèh Amongraga
mirungga rêngganing candhi
acêcandhang nêgês kêrsaning Hyang Suksma

miwah santri Jamil Jamal
karênan kèh kang binukti
tan watir lalurat pangan
pala gumantung mêpêki
sang adi Sèh Mongragi
kajênêkan anèngriku
tanah Nusakambangan
tan kocap gantya winarni
ya ta ingkang kantun anèng Wanamarta

sira Ki Bayipanurta
nuju ing dina sawiji
tinarab nak putunira
kajat sidhêkah kêndhuri
mumule para nabi
lan slamête anak putu
sadesa Wanamarta
sawusnya nadhah kêndhuri
barêkate kèn ngulihkên baturira

pêpakan putra pra kadang 
Jayèngrêsmi Jayèngragi
Suarja lan Wiradhustha
Panukma Panamar tuwin
Kulawirya wuragil
myang pra tua ki pêngulu
Sêbagi lan Jumêna
Jêmpina Lawatan tuwin
pra bundhêl santri magêrsari sudagar

Ki Bayi alon ngandika
marang ingkang putra kalih
sirèku paran miarsa
wartane paranirèki
ki sèh ngalim Mongragi
dènira anis anglangut
baya wus kêrsa Allah
dene tan ana tinolih
èh ya talah kakangira Sèh Mongraga

bisa têmên mêdhot trêsna 
lan sakèhe kang samya sih
sumawana mring rabinya
myang ibumu lawan mami
kabèh lagya nêdhêng sih
puara tinilar nglangut
kadya sêsapu wudhar
lir mina kasatan warih
aprêsasat juragan kêpatèn bandha

sêdaya ngungun miarsa
pangandikane Ki Bayi
samya kumêmbêng kang waspa
kêraos katrêsnan mami
tan ana bisa angling
kang nginang mingkêm tan idu
kang udud tan ngakêpan
dènya sangêt samya kingkin
Kyai Bayipanurta malih ngandika

apa bayèku sidaa
lungane Sèh Amongragi
ia marang Nayaganda
ngulati kadange kalih
paran ngulon mring Kawis
apa marang gunung kidul
lawan wus pirang candra
sapêrene duk lunga nis
Jayèngrêsmi sumêrêp matur ing rama

paduka andangu dènya 
kesahipun Sèh Mongragi
tatkala ing wulan Rajab
sampun gangsal wulan mangkin
Dulkangidah puniki
nênggih gangsal wulanipun
mênggah kabar tan angsal
sèstune kang dèn purugi
kaping kalih tan kaur pitakèn warta

kaula lamun kèngêtan
mring putranta Sèh Mongragi
akathah ingkang kêrantan
kaula lawan pun adhi
asangêt nahên brangti
mèh-mèh sring kêpotan wêktu
kang rama ngling tigapar
astagpirulah halngalim
ia nora maido sun marang sira

yèn ta mungguha wowohan
kakangira Amongragi
wêruh rasane lir kilang
amangan lagi sairis
gugal ing jurang trêbis
cua durung kongsi tuwuk
andhingkluk sêdayanya
rumaos kadya jêng kyai
alon muwus malih marang para kadang

mara ta padha usula 
mênawa antuk pawarti
têka lambung kering mitra
sanak-pêsanakan têbih
yèn olèh kabar yakin
mênawa kêna sinusul
manira nora bêtah
mulat rabine kang kari
ia Ni Kèn Tambangraras kawlas-arsa

umatur kang para kadang
tan wontên angsal pawarti
ki wuragil Kulawirya
matur ing raka jêng kyai
kaula angsal warti
tiang titiga kang tutur
kabar pyambak-piambak
putranta Sèh Amongragi
inggih nunggil yèn kabaripun mêngetan

kanca santri padhêkahan
wus ngaos kula ingriki
punika ju tumingal
mring putranta Sèh Mongragi
wana ing ardi Kawi
nênggêl Leyama kang gunung
lan malih kang pawarta
sêdhèrèk ètèr gêgrami
pan kêpêthuk wontên tanah Pênarukan

nimpang tan arsa papagan 
kang sêtunggilipun warti
dinugi lajêng kewala
mring Bêlambangan pêsisir
sawêg pandugi mami
mantuk wontên laminipun
mênawi karaharjan
ing lampah dènya nênêpi
Kyai Bayi anjomblong miarsa warta

wusana aris ngandika
sirèku glis olèh warti
budimu lêkas anjangkah
wruh lide wong wus lunga nis
matur tan lêpas budi
sawêg parêng wontên tutur
sira Bayipanurta
pangandikanira aris
payo padha bubaran sayah wus awan

sêdaya matur sêndika 
nulya mundur saking ngarsi
putra kalih lan pra kadang
sudagar lan magêrsari
miwah pra lurah santri
sêdaya wus samya mêtu
mantuk asoang-soang
Ki Bayi malbèng wismèki
têkên êcis sarwi anyangking salêpa

ya ta Ni Kèn Tambangraras
kang lagya anggung prihatin
sakesahe Sèh Mongraga
anajin nadhah myang guling
sarira kuru aking
tulanging salang saluku
lêkane angga latha
tan luntur labêting warih
lir sudama karêmêngan ing jaladha

asinjang seta lungsêtan
sarwa putih tan ginanti
gantung kêpuh nèng sarira
rurukuhan siang ratri
miwah cèthi Cênthini
sarwi pêthak kulu-kulu
tan pêcat rukuhira
tan kêdohan nèngarsi
Tambangraras tansah andêdarus kur'an

tan darbe têkiar lian 
mung salat kêlawan ngaji
yèn wus ngaji nulya salat
sukuran kewala bukti
tan pati angarêpi
tadhah gulinge sinêrtu
panêdhanirèng Suksma
ing siang kêlawan ratri
rahayune lakinira Sèh Mongraga

tinêkana kang sinêdya
sarta apuraning Widi
dinohna rêncana dunya
godha pêngawening iblis
pitêdah ing sêsami
lia ganjaran Hyang Agung
mungguh takdir panduman
mênawa manggih yomani
ing akerat suka nênggalang ing pria

sabên ing dina Jumungah
Sênèn Kêmis Gara Kasih
tan êpot dènya sidhêkah
mumule pra nabi wali
pra ratu kang wus swargi
minule myang pra luluhur
sêlamêting agêsang
sapêpadhaning aurip
mumule kang para bumi tanah Jawa

yèn mumule pra ambia 
sinuci pangolahnèki
kang olah mèt toya kadas
tan kêna sukêr jalwèstri
junub anggarap sari
èstri kang wus luas marus
kang sarta lawan kadas
lawan tan kêna ngicipi
sêkul anggi binumbon kèju mêrtega

ulame ayam kang menyak
lalab cabe uyah pasir
kêndhi wêwadhah sarwanyar
sêkar konyoh lisah wangi
slawat pat puluh picis
kutug tumpêr kayu garu
sêdaya kang kondangan
amaca sêlawat sami
kang saèstu ingatasing lawarga

yèn mumule waliulah
tan pae pangolahnèki
wuduk ulame lêmbaran
ayam mulus ingkang putih
lombok uyah kang rêsik
widasari lawan kutug
sêlawat patang yatra
kêndhi kang anyar dèn bêki
yèn mumule para ratu kang wus swarga

bras putih ingkang laslasan 
wosing pari sokanandi
pan sêku golong antêban
pêcêl pitik jangan mênir
lam-ulaman mêpêki
asarwa labanipun
konyoh sêkar roncenan
kutug gantal sadak rawis
kêndhi anyar lambaran slawat pat uang

lan malih yèn kirim donga
mumule luwur jalwèstri
sêkul angi ing ambêngan
jangan pindhang abang putih
ulam sarwa mêpêki
sêkar koncoh lawan kutug
sêlawate rong yatra
yèn mule ing bumi langit
sêkul tumpêng golong liwêt lan mêgana

ulam pêksi lawan kewan 
ulam loh kali jêladri
jangan lawan jêjanganan
sakèh mawarna mêpêki
sêlawuhing abukti
sarwana sêdayanipun
myang warnane wowohan
juadahan datan kari
lah-olahan di-adining warnan pasar

ki pêngulu sabên dina
Basarodin mituturi
marang Ni Kèn Tambangraras
kinèn sidhêkah kang asring
milane kèh kêndhuri
ki pêngulu pakènipun
pan inguja kewala
sakêcape dèn turuti
ki pêngulu kêsêl wira-wiri prapta

saking krêp pindho sêdina
kadhang ping tiga saari
nyêlamêtakên dina
gêng-agêng ambênganèki
dhasar wus dèn kajati
tan ngeman bandha sang ayu
mung mupangat kang ketang
ki pêngulu Basarodin
dadya datan mantuk-mantuk maring wisma

nèng wismane Tambangraras 
tugur anèng masjid alit
miranti kêlasa bantal
ki pêngulu Basarodin
mulih-mulih yèn dhongdhing
sêkêdhap wangsul kukuwu
nênggih Ni Tambangraras
kang lagya mangsud angaji
ya ta wau ingkang rama ibu prapta

ingiring pawonganira
Sumbaling lan santri Luci
sira Ni Kèn Tambangraras
nangkêbkên kur'anirèki
mingsêr dènya alinggih
wus pinarak kalihipun
Kyai Bayipanurta
myat putra langkung prihatin
kadho-kadho alon dènira ngandika

mring kang putra Tambangraras 
wus luluara sira nini
gènira manting sarira
angarang marang ing laki
sêdhêng boting èstri
subrangta satêngah taun
dodonga mring Hyang Suksma
mamrih rahayuning laki
lakonana nini nuli tutur ingwang

tan mêmalangi dènira
bêkti ing Hyang lan mring laki
sumungkunira ngibadah
sun sukur datan maoni
namung gyanira kingkin
awakmu kongsi alumut
abêcik rêrêsika
nganggea wastra kang suci
wirongira nini datan kawistara

Tambangraras ris aturnya
mring rama saha tur bêkti
inggih langkung kasinggihan
wulang paduka jêng kyai
sih marma wlas ningali
mring jasad kaula anggung
papa durakèng pria
ganjaran Hyang Kang Ma Suci
inggih nuwun kapundhi wulang paduka

nanging ing mangke kaula 
dèrèng sagêd amangsuli
pan dèrèng bongbong tyas amba
ambengkas raosing galih
sopunika kang mugi
maklum tuan kang kasuhun
kewala nuwun gungan
sêkadar darmi nglampahi
kapurbèng Hyang lagya kinarya lampahan

sira Ki Bayipanurta
myarsa ature kang siwi
sidhakêp ngungun sasmita
mring garwa Ni Kèn Malarsih
kang rayi brêbês mili
sarya ngling mring putranipun
dhuh Ni Kèn Tambangraras
ywa sira manggung prihatin
pituhunên pituture ramanira

anganggea sawêtara
raganira kopêpati
tan pêgat rukuh mêkêna
musêla ing siang ratri
bangêt angêtarani
ing rina wêngi rurukuh
ia bênêr ngibadah
pênggawe luwih utami
nanging kudu bêcik nganggo kira-kira

kêrana sira supaya 
aywa kêdarus ing kingkin
wêlasa sariranira
kari bêbalung lan kulih
wau Ni Kèn Malarsih
pitutur sarwi rawat luh
tyasira Tambangraras
kadya kumala kinikir
datan rêmpid malah sangsaya sêntosa

wusana alon turira
ibu paduka mênawi
wêlas myat marang kaula
kewala ugungên ugi
pintên banggi ing mangkin
sagêd luar ing papa gung
kang rama ris ngandika
wis aja sira waoni
dongakêna sêkajate sutanira

sêpuluh wus kêrsaning Hyang
adil ganjaran wus têkdir
pèk mêngkono pira-pira
winahyu bisa nglakoni
ywa ambodhokên kapti
kêncênging niat aplalu
lan manira lèh warta
parane Sèh Amongragi
kang lèh kabar adhimu Si Kulawirya

kang tutur marang Si Wirya 
santra lan sêjuga grami
kêpapag nèng Pênarukan
sawetane gunung Gêndhing
dinuga laju maring
Bêlambangan kang jinujug
tan gèsèh kang wêwarta
wong têlu tuture sami
dene bièn tuture mring Nayaganda

Malarsih myarsa dènira
pêwartane jêng kiai
umatur marang kang raka
kang punika kadipundi
kêrsa paduka mangkin
punapa pênêd sinusul
punapa ta botêna
Ki Bayi ngandika aris
ia mêngko rinêmbugna putu kathah

ngling malih marang kang putra
sirèku olah punapi
apa arêp sidhêkahan
kang putra umatur aris
inggih mêkatên ugi
kajat mumule pra ratu
mangke malêm Jumungah
Ki Bayi nauri aris
ia sukur alkamdulilah utama

tutugna gyanmu lah-olah 
sun mulih karia nini
Sumbaling bae milua
ngrewangi karya kêndhuri
gupuh kang sinungan ling
gya mantuk lan nyainipun
kang olah sidhêkahan
ngratêngi sarwi susuci
anèng panjang giri gêng rolas ambêngan

sinamir sarwa prayoga
wus rumat tanggungan mahrib
ingangkah bakdaning isa
wêdale ingkang kêndhuri
wus tinata miranti
kang lampit kêlasa alus
agêlar nèng jêrambah
dhasar sinêrbetan putih
sinêbaran sêkar campur-bawur ngambar

ing wanci wus bakda ngisa 
Ki Luci kinèn ngaturi
mring kang rama myang pra paman
para tua kèn ngaturi
miwah kang rayi kalih
lurah-lurah ingkang mungguh
santri Luci gya mentar
angaturi sêdayèki
tan adangu ingaturan sami prapta

wus tata têpung akapang
kang samya ngêpung kêndhuri
Ki Bayi alon ngandika
bêcik kataman utami
bismilah Basarodin
takabal lalahu minkum
sinauran sêdaya
mina wa minkum ya karim
Kyai Bayi kang miwiti maca ngama

sêtamate surat ngama
wusnya têkabal anuli
nulya Jayèngrêsmi sigra
amaca surat wanaji
tamat gya Jayèngragi
surat ngabasa puniku
tamat nulya têkabal
gya pêngulu Basarodin
kang maca surat ada samsu kuirat

wus tamat ramya têtabal 
gantya Swarja suratnèki
ida samaun patarat
tamat gya Wiradhusthèki
waelul munta pipin
tamat nulya Panukma wus
ida samaun sakat
tamat gya Panamar aglis
surat wasamai datil burud nulya

tamat gya Ki Kulawirya
wasamai wastariki
tamat lajêng urutira
Sêbagi surat sabikis
tamat Jumêna nuli
alkataka suratipun
tamat gupuh Jêmpina
amaca surat walpajri
tamat atakabal nulya Ki Lawatan

surat lauksimu tamat
gya modin Ki Talabodin
srat wasamsi walu kaha
tamat nulya Nursukidin
kang surat walaèli
ida yagsa tamatipun
anulya Ki Murtala
surat waluka gumanti
bagus Kanjir maca surat alam nasrah

sêdaya maca têkbiran 
gumuruh arahab sami
pan laillaha ilalah
hu Allah hu akbar walil
lahil kamdu anuli
bagus Ngajujir sumambung
surat watini nulya
surat ikrak gus Tabyani
sabên surat tinêkbiran ingakathah

gus Menot ina anjalna
gus Soleman lamyakunil
gus Dawud idajul sigra
gus Ilyas walngadiati
anulya gus Jamjani
kang surat alkaringatu
alha kumut gus Nurya
Amadasra walngasêri
Amadulah surat waelul winaca

Amadinsan alamtara 
li-ila Ahmadjahnawi
Amadiman arah aetal
ina aktaena Mad-ngali
kulya-ayu Mad-supi
ida-ja-a Amad yunus
Matahir surat tabat
katam mukadam anuli
surat kulhu winaca ping tri wong kathah

nulya surat palak binas
surat patekah mungkasi
nulya ki pêngulu Basar
ingkang dadya bawa ratib
langkung rahabirèki
santri kèh barung gumuruh
nutug sêtamatira
sawuse ramya adikir
nulya donga santri nasib gantya-gantya

pêragat dènya ratiban
slawatan salaman sami
Ki Bayi alon ngandika
Luci pandumên dèn aglis
sigra ki santri Luci
ametak ambênganipun
pra santri sigra kapang
mapatan nêmi moloni
adan lêkas pikantuk dènira nadhah

wus antara dangunira 
dinum bêrêkat wêradin
santri pêmburi bubaran
kang kantun pra kyai-kyai
bêrkat mêksih sinandhing
kang nginang nocoh audud
Ki Bayi lon ngandika
payo rêrêmbugan sami
bab kabare dhèk wingi Si Kulawirya

ia Ki Sèh Amongraga
dènira anglêlana nis
prie padha rêmbugira
mungguh bêcike pinikir
apa ngèstokên sami
apa ta bêcik sinusul
kang putra aturira
miwah ingkang para ari
pan sumangga punapa kêrsa paduka

umatur Ki Kulawirya
punika lamun suawi
prayogi dipun susula
mênawi sagêd pinanggih
yèn parêng jêng kiai
kula prayogi kang nusul
Jèngraga nambung sabda
paman lan kula pribadi
angluluruh ingkang mêksih among raga

pra ari samya wêcana 
tan pae lan sira sami
nanging ta mênawi ana
ing kêrsane jêng kiai
kinèn nusul ngulati
mangsa abota ing kalbu
Jayèngrêsmi asojar
puniku kula anêmpil
ing rêmbuge paman Swarja Wiradhustha

Ki Bayi alon ngandika
sakarêpira amikir
dospundi mênggah pun ua
Sêbagi nauri aris
kang sami rêbat pikir
inggih sami lêrêsipun
kang kêpanggih ing kula
prayogi datan linari
sanès lawan lampah kipayah kal dunya

tiang ujlat ing Pangeran 
tan kenging dipun iloni
mênawi wontên wadinya
mêmanguri ing pangèksi
kêdhik pikantuknèki
luhung kinèndêlkên sampun
enggal lamine prapta
dumugi ingkang kinapti
wa mêkatên mangsa borong ingakathah

pundi rêmbag kang kinarsan
sumangga kêrsa jêng kyai
pan inggih pundi kang eca
micara Ki Basarodin
gih lêrês Ki Sêbagi
jèh wong montên nika wau
wontên kula piambak
wa têpa sami nglampahi
yèn ta dawêg lagi punapa-punapa

anolèh Ki Kulawirya
mring pêngulu Basarodin
gumuyu sarwi angucap
yèn muwus Ki Basarodin
tangèh sun tan agrêti
sapa sintên kang sumurup
wiwitan lan wêkasan
ngalênthar nora pakolih
angêlampra ilang talêring wicara

yèn kang pêngulu kêjaba 
amikir babing kêndhuri
iku pikire kang gênah
tan nganggo bliwur samênir
gumuyu sêdayèki
ki pêngulu mèsêm muwus
run wudhu yèn klêrêsan
rèhning gih sami mêningi
yèn tan wudhu dèn rani sêtunggil nika

gêr ginuyu ingakathah
Ki Kulawirya nudingi
mawi ngriki sintên ingkang
sêrêp basane Ki Rodin
kèh wêwangsalanèki
sêtunggil nika prèhipun
têgêse lir punapa
ngling mangsa borong mêstani
yèn kaula winastan bugêl kewala

sangsaya dadya paguywan
Ki Bayi ngandika aris
bênêr Ki Rodin mêningan
sabisane urun angling
pira-pira ngudhoni
amêtu sêmono iku
arane wong rêmbugan
sadhêngahne ya kang dadi
ana bênêr luput bêrkate wong kathah

Kulawirya garunêngan 
andêlna yèn ngingiloni
durung sêpisan kewala
manira yèn dèn iloni
ngling malih jêng kiai
sun rasa-rasa kang rêmbug
kang kêtêmu tyas ingwang
mèlu kaya wa Sêbagi
ia padha kewala andodongaa

sêlamête kang alunga
tumuli bisaa bali
sami abungkuk sêdaya
tan ana kang amaoni
mêngkana dènya pikir
putra ri lan para sêpuh
kèh kang rêmbug nusula
ana ingkang angrêmbugi
ing wêkasan wus samya kinèn nêlalah

nganti praptane priangga
lawas enggale pinuji
sêntana lan kulawarga
tansah sidhêkah bên ari
sêdesa ganti-ganti
ngalujêng kang anglangut
ya ta samya bubaran
saking ngarsane Ki Bayi
tan cinatur kingkine ing Wanamarta

warnanên ingkang lêlana 
sira Ki Sèh Amongragi
nèng pulo Nungsakambangan
sampun kawan dasa ari
dènira taki-taki
nèng Nusabarong amojud
sumungku ing paoman
tan katimpah ing panilib
lêlêb tan kalaban loba labêtira

sêprandene angganira
tan rêkasa dènya najin
Mukaram kaping sêdasa
jangkêpe pat puluh ari
nèng paoman budarsi
malêm Jumungah ing dalu
amangsudakên tangat
palilah ing pila eling
linglung luyut ngênêngakên kaênêngan

tahajud rolas rêkangat
lan rolas rêkangat têsbih
wuse pêragat tangatnya
amupid dènira wirid
salasilahing dikir
nganasir sira Hyang Agung
tariah rêskandiah
barjah jalalah wus ramping
ripangiah panguyahing pancadria

alus panglêpasing napas 
anpas tanapas nupusi
pêmapaning pamupusan
pamungkasing kas kawasi
sadêrah ing ngin-angin
pangoning angên-angênku
buntu tanpa kêrana
mancad layaping pangèksi
ngèksi ganda cipta pininta wêkasan

wus amurba purbaning Hyang
tan purba-pinurba asih
sah jaman wus tan kaya pa
tan sipi datan kawiji
miwah datan kêkalih
kaluluhanira jumbuh
jiwa tanpa jamuga
galethak kadya kaywaking
kang kawêngku wawêngkone kawalean

kêjêp liyêping kanêngan 
sêsangat guling gulinting
apan tigang èwu napas
dènya suhul ing Hyang Widi
tan weda wadinèki
nalikanira akantu
tan sirna tan wêrana
panane maring kêjatin
wus antara tarêki tanajulira

pajalu lianing napas
aring pangikalirèki
sambunge datan kêsotan
sawêtaranira aris
bakda dikir anuli
andonga sukur Hyang Agung
sawusira dodonga
asujud sumungkêm siti
takrub asru têpêkurira nêlangsa

rumasa kinarya titah
bedaning kaula Gusti
lir lêbu kêlawan me
bantala lawan wiati

dhêndhaning papa kapupus
pasrah rèh kadariah
siningsalakên salirning
cipta ingkang bidêngah kibir jubria

wus jrênih nèng pasujudan 
anjunjung mêstaka tangi
sarwi maca rong kalimah
iaka nak budu tuwin
waiaka nastangin
bakda dènira têpakur
pupungun kawimbuhan
ingkang sucian Hyang Widi
lir sasangka katrangan ing imamawan

pitêkur dènira lênggah
jatmika tan obah osik
alun gêng anêmpuh parang
jumêgur gumuruh atri
tanpa rungwan mawêrdi
mawukir alun gumulung
nulya cipta swabawa
mêne munaning jêladri
wanci bangun angungun sang monêng ing tyas

swaraning pêksi kapyarsa
mrak manguwuh nyangungongi
jagigèring sata wana
tutuwu kolik mêlingi
thongthongsot angêlungi
cabak bêluk bêlkêtupuk
têkak êngkak bêrduak
dhècu cingling srigunting
tèngkèk-buta lir bobolèh isthanira

dhuh sang monêng Amongraga 
sêdhênge linggar singriki
pan wus têrang pinitayan
kang mara bumi jêladri
ing têmbe mulyèng tasik
wahyaning mangsa ingayun
binabar nèng tunjung bang
luntur ing papa prihatin
tèngkèk-buta lir mupakatkèn carita

blêktupuk lir nambung basa
luntur pisan iku benjing
mangsa wus akir kêtiga
mèh labuh kapat nukuli
wêka mataning kunci
niscaya ambabar luhung
thithik mêksih sêsangat
tutuwu lir angiani
yan-yanane têmtu ing têmbe kasidan

kêdhasih milu rêrasan
ia bênêr iku benjing
minulya ing kaênisan
nanging yèn pangkating cili
cilaka lairnèki
batine sapa kang wêruh
sabab jalaran dosa
kulawangsane prihatin
tan sumurup yèn dadi mêrganing mulya

mulyaning ahli ulia 
sênêt kêratoning gaib
dudu jamaning wong jamak
mukmin kas ingkang jamani
gêmak mêlung mêlingi
sêrawungan nambung wuwus
pêpancèning ganjaran
kaulanira Hyang Widi
apês kuat wus tinêkdir tulisira

karêm rahmat ing dêlahan
karêm rahmat ing dunyèki
iku Ki Sèh Amongraga
tan karêm rahmat ing lair
donyane dèn singgahi
mung muhung marang Hyang Agung
yèku tekad utama
tumanêm tinêmu luwih
sampurnane kapurba prabu Mataram

mêngkana pêksi isthanya
kang samya mungêl ing ratri
ana kang ngitung laminya
nèng Nusabarong Mongragi
wus kawan dasa ari
apan langkung kalih dalu
jangkêp pitung Jumungah
bèthèt maido madoni
gumarêjêg kang ngetang ngajak totohan

tan wun ujaring pêksika 
sêsangat dènya kapyarsi
nulya umrês ing samodra
gumêgur nêmpuh prang curi
ing wanci pajar gidib
nulya ngangkat wêktu subuh
sawusira akadas
Jamal Jamil angadani
wusnya salat pêrlu subuh pupujian

bakda ing pajar sidik byar
hyang aruna mêrbawani
karya ujwalèng samodra
myang isining wana wukir
sira Sèh Amongragi
asalat loka sumungku
rolas rêkangat salam
sabakdanira anuli
midêr-midêr nèng têpi tirahing karang

non kitri pinggir samudra
tiris kucila kêcapi
wohe kang tiba samudra
pan dadi ulam jêladri
sang monêng ngling jro kapti
apa baya wahyanipun
wohing puyuh kang tiba
myang woh kucila kêcapi
ingkang runtuh dadi ulam ing samudra

Sèh Mongraga lon ngandika 
hèh ki santri Jamal Jamil
dulunên wohing kêlapa
kucila lawan kêcapi
dadi ulam loh sami
mara ta dulunên iku
Jamal Jamil tumingal
woh kang dadi ulam warih
matur inggih woh dadi ulam samodra

wong roro gumun rêrasan
apa wis adate iki
woh kang tiba ing sêgara
padha dadyulam jêladri
sang monêng mèsêm mèksi
ing sasmita wus kêdulu
dêdalaning kasidan
kang kasêdya siang ratri
pêmbabare woh daday ulam samodra

mêngkana aris ngandika
dangdana gèthèk dèn aglis
nutugên paraning dria
ngêlangut ngupaya budi
sigra Si Jamal Jamil
dangdan gèthèke kang wau
ingêrut kinukuhan
tan antara wus miranti
Sèh Mongraga saking Nungsabarong linggar

tumurun maring samodra 
nitih gèthèk pring lêstari
nut alun ngrambang ngarumbah
kêbuncang prapta ing pinggir
pan wus tumamèng tasik
laju kewala anglangut
mêngalèr mahas wana
anabrang ing kali Kêting
lêpas kang sinêdya marang ardi Pigang

apan tanah ing Lumajang
lan ing Jêmbêr tunggil wangkid
mêngkana ing lampahira
Sèh Mongraga nênggêl ardi
prapta kèndêl ing kêndhit
nèng gua mirong sêdalu
kêlangkung jro awiar
jroning gua wontên ardi
alit sawêtara nulya ingunggahan

pucak rata lir pinapar 
gigilang gêng sela langking
sêdalu dènira kangat
enjing nulya sa mijil
umangkat manjat malih
nênggêl wukir pucakipun
praptèng lungiding arga
arêrêm ing tigang ratri
wus mêngkana tumurun Sèh Amongraga

jurang-jurang kinandhasan
anètèr ing parang rumpil
aluklukan ing lêlêka
lêmpar laju lampahnèki
ngalèr nusup wanadri
kêdalon tansèng wana gung
marang ing ardi Iang
mêksih tapêl watês nagri
ing Jêmbêr kang wetan kang kulon Lumajang

prapta dhepoking parbata
guane kêlangkung wingit
gua Dalêm namanira
pêtênge anglilimputi
sigra Ki Jamal Jamil
ngagar kaywaking karya puy
kang gua ingoboran
kathah parane kaèksi
alurungan ngidul ngulon ngalor ngetan

kalih dalu anèng gua 
enjingira samya mijil
laju manjat ingaldaka
kêkayon kèh anggi-anggi
sêkar sangkêp mawarni
panjrahing sari rum ruru
gandapura ngayangan
sukêt sulanjana mamrik
mêmêrakan êmêr sêre kamijara

pakis galar kasimbaran
wisamarta jenggot rêsi
kucila lan katilampa
talompe tampèl lan tangkil
prijatha kajar kêji
lung wana lan kencor wulung
malelu kumlandhingan
bilungan lan adhêm ati
kaywan inggil manisrêja lan paponan

wau Ki Sèh Amongraga
ngancik sapucaking wukir
myarsa swaraning pêpasar
umyang tumawon kapyarsi
dièngane dhêdhêmit
apêpasaran gumuruh
sang monêng gya istigpar
sirna swaraning pawèstri
lir mirangrong kawanguran janma tama

ya ta Ki Sèh Amongragi 
nèng ardi Iang amanggon
pupucaking arga ting pêcucu
bubucuning wukir
pan sela kumalasa
kayone mung manisrêja

lan paponan sapênginggil
kèh dhampèng ronging pêpangol
Ki Sèh Amongraga andudulu
kabèh dèn ubêngi
pasang patuting arga
lir makuthaning Rawana

anjajah wêkaning wukir
calowokaning lêlêmpong
kèh tilasing dupa labêt kutug
pamujaning janmi
sang monêng linging dria
karane si gunung Iang

akèh wong kang anênêpi 
gunung awingit minanon
pantês yèn angkêra yêktinipun
sêmune kang ardi
kèh papaning pamuja
wong nênêgês ingagêsang

sang monêng ningali malih
pêpêncu sawiji mojok
apan jilma mara jilma lampus
sato mara mati
pan iku Pêkarêman
tan kêna kambah ing janma

Sèh Mongraga anganjati
mring Pêkarêman manrono
santri Jamil Jamal tansèng pungkur
mèh prapta inginggil
sira Ki Jamil Jamal
arip ngantuk arênggotan

matane lir dèn puluti
lèrèn gêloso angorok
wong roro sêngguran padha turu
sang monêng ningali
santrine padha nendra
karo samya ginugahan

kagyat garegah atangi 
Jamal Jamil matur alon
yèn parêng ing kêrsa luhung wangsul
raose tyas mami
ambaliur kewala
punika mring Pêkarêman

lamun sinêngka tan kenging
pêsthi datan wande poso
sapele ing lampah apan têmtu
padhêm wong dhêdhêmit
sang monêng lon ngandika
kang ora-ora rinasa

payo padha manjat nginggil
ywa kêwatir sira karo
pikirmu kang tatag aja korup
mring rêsrêsing budi
Jamal Jamil ngandika


anênggêl prapta ing nginggil
anggarêmbêl kang kêkayon
baga bibis kroya kêpuh bulu
sengon lawan têkik
sêlingan têpung gêlang
têngah mêlatar awiar

arêsik lir dèn saponi 
tana kalianging godhong
alêkok ing têngah lêbêtipun
sapênggayuh kudhi
buwêng bêngkah mêrapat
ambêlumbang sapêmbalang

Sèh Mongraga aningali
isining bêlumbang kono
wulu pêksi kathah lan balung
sato kewan pêksi
minangka wuh rarahan
lan tulang cumplunging janma

Sèh Mongraga datan wingwrin
myat pêngalapaning sato
pêksi miwah janma alum tungtum
mêngkana sang brangti
nèng lungid Pêkarêman
ngayêngi pucaking arga

Sèh Mongraga nulya linggih
sigra gogodha tumêmpoh
mêndhung agiungan têdhuh lesus
bayu bajra ngidid
ngasutsut pancawara
udan angin alimêngan

adrês mamrês brêsing riris 
pracalita lindhu gênjot
agonjat-ganjitan manggut-manggut
magêntur gora tri
wrêksa sol singsal sêmpal
kaprapat pracandha gadha

tan pêcat angoncat-ancit
papancit wukir lir cêpot
arga lwir rug gigal ringgang-ringgung
wawar erawati
gêtêr patêr putêran
pêtêng dhêdhêt alimêngan

lindhu kêtug onggrak-anggrik
gumaludhug dhêgdhêr gêdhor
kumupak poking kang kapêlupuh
prahara wor riris
ampuhan kras mrawasa
amusus isining arga

sang monêng Sèh Amongraga
tan keguh tyase tinêmpoh
ing gora gadha gra tyas rahayu
tan watir samênir
tyasnya wantah wêlaka
mumucung pamuncangira

ya ta dangu mawrêsing nyca nèng gunung 
antara sêsangat
sindhung riris sampun aris
godha pancabaya sêdaya wus sirna

kayu watu pulih tan ewah lir wau
pan malah sangsaya
mindhak ron prêdapa sami
myang rêsike ngarga kadya sinaponan

wulu balung pêksi kewan janma tungtum
sirna tan wêrana
nulya na sasmita kèksi
narmada gung numpak umpaking samodra

tan myat gunung laut gung ingkang kêdulu
têngahing samudra
sêkar têrate bang kèksi
Sèh Mongraga istigpar astagpirulah

sirna luyut ingkang nyêlani pandulu 
nulya myat wanarga
tan ewah lir wingi uni
Sèh Mongraga gangsal latri anèng arga

ngandika rum lah payo padha tumurun
wus lêga tyas ingwang
antuk sasmitaning Widi
Jamal Jamil samya umatur sêndika

samya mudhun Sèh Mongraga saking gunung
lawa santrinira
praptèng gua Dalêm nênggih
sipêng sêdalu byar enjing nulya mangkat

lampahipun mêngalèr nusup wana gung
sadintên lumampah
mung raryan salat ing mêrgi
kang sinêdya minggah marang ardi Cawang

praptèng suku ing ardi Cawang sêdalu
kêkêndhiting arga
parerenan wong anêpi
sela janggut piranti adupa-dupa

lire lawang ing arga ing sela janggut
tan kêna lajua
yèn laju ambêncanani
mila kêdah sela janggut adudupa

enjingipun amanjat minggah mindhuwur 
ragi ngantak-antak
tan praptèng nginggil tumuli
pan kêpara andêdêr têngahing arga

datan luhur tan agêng ardi puniku
myang kayon tan ana
mung kayu kang alit-alit
glagah rayung lang-alang wrata sasakan

praptèng luhur wau ta ingkang kadulu
satêngahing pucak
gua dêdalaning angin
angaluwêng kadya sumur langkung wiar

pinggiripun kinubêng sela sêlumbung
myang sêgajah-gajah
sigra yasa prau konthing
samya gawing tumawing luwêng liwêngan

pan kêdulu sapêngisor selanipun
tinon lir tan kêkah
tancêbing siti sakêdhik
mangol ngungkang kadya amblêng ingêncikan

sumarubud ngidid putêran anglesus
pan ing gunung Cawang
angêtuki angin-angin
Jamal Jamil ngrawud glagah alang-alang

uwuh ngrayung inguncalakên agupuh
kabur maring tawang
sakêdhap datan kaèksi
Sèh Mongraga mèsêm myat mring Jamil Jamal

pan cinatur tigang dalu anèngriku
ya ing gua wawar
mancal sapucaking wukir
alon-lonan jêjambak sukêt mêrakan

dènya têdhun gya prapta ing sela janggut
sêdalu araryan
nêlaskên tangat ing ratri
Jamal Jamil koncatan mangan wowohan

bakda subuh byar enjing mankat lumaku
ngidul ngilèn dènya
lumampah nusup wanadri
kang sinêdya ardi Cêmpaka Nglamongan

jajaripun ardi Arjuna lit patut 
praptèng suku ngarga
laju umanjat mênginggil
tan rêkasa kêkaywan wana sarwana

sangkêp sagung wowohan pala gumantung
myang pala kêsimpar
kêpêndhêm lan sari-sari
miwah kajêng anggi kang amawa ganda

mamrik arum anduk pudhak cêpakandul
pucang babar mayang
ngayangan mayêng mawangi
lir winangun langên taping palakirna

Sang Mongluhung prapta saluhuring gunung
kacaryan ing pucak
myat pala sarwa mêpêki
pan sêdasa dalu nèng ardi Cêpaka

kèh tuk ranu tan susah dènira wêktu
myang Ki Jamil Jamal
tan susah dènya bil bukti
nulya mudhun nut lingiraning parbata

ngandhas trêjung jurang pèpèrèng prang parung
lan lengkong timpahan
aluran sukuning ardi
ardi Cêpaka lawan ardi Arjuna

lampahipun manjat sumêngka mindhuwur 
praptèng pucak ngarga
wana Siluman ing pêncit
apan dièng pêkarêmaning asrama

ya ta wau Sèh Mongraga anèngriku
sakêdhap-kêdhap pan
tumêngal èstri yu luwih
awêwayang yèku pêri pêrayangan

kang kadulu gantya-gantya praptanipun
panguncanging dria
wus adate ingasrami
lamun ana janma kapaung kagiwang

pragodhayu tan akuat dangu-dangu
dènya angêtingal
mung sakêdhap netra kèksi
mring Mongraga tan tuma merang musna

tan kadulu pêri pêrayangan takut
Ki Sèh Amongraga
sêtêngah wulan nèng pêncit
nêlasakên anjêjyajarah ing arga

kèh kadulu botrawi bêlumbang luhung 
bêlumbang sêsanga
winindu ing sela langking
warna-warna toyaning bêlumbang sanga

putih dadu jênar rêkta lawan wungu
cêmêng kapuranta
biru lawan toya wilis
kathah kèni-kènine ardi Arjuna

sawusipun têlas dènira dudulu
angling mring santrinya
payo mudhun Jamal Jamil
tur sêndika nulya tumurun lon-lonan

wus tumêdhun Mongraga lan santrinipun
laju lampahira
ngalèr ngilèn maring ardi
pan sêdintên sêdalu dènya lumampah

kang jinujug ardi Lawang kang kadulu
prapta ing panjatan
lajêng sumêngka mênginggil
kakaywanya kayu jambon angayangan

sapêndhuwur tan ana lianing kayu 
mung jambon kewala
ing pucak longkang pêsagi
sela kumalasa wiar amêlatar

ting pêndhukul wêrata sami ngêlumut
katrapan katepan
sumilak miyêk awilis
Sèh Mongraga sêdasa dalu nèng arga

sawusipun dènya tirakat nèngriku
tumurun sing arga
kêlawan Ki Jamal Jamil
praptèng sela kêping sukuning parbata

lajêng ngidul nut kêndhêng anjujur gunung
kang sinêdyèng dria
ardi Maya Darawati
tapêl watês Lumajang kêlawan Antang

ardi Tunjung Sumbita lan gunung Prunggu
apan jajar lima
mêngalèr sami gêngnèki
sining wana sangkêp sawarnane ana

anèngriku Sèh Mongraga laminipun
kalih têngah candra
kèh langêning wana wukir
mudhun laju ngalèr ngilèn lampahira

kang kahayun ardi Drêkila kêdulu 
dalan nut padarga
sabên gua dèn ampiri
tuwin watu pêlatar ingkang asimpar

sipêng riku nênêpi papan kang patut
apan sinipêngan
sêdalu kang kalih latri
nulya praptèng panjatan ardi Drêkila

kèndêlipun kêdalon rêrêb sêdalu
nèng sela rorodan
byar enjing manjat mênginggil
turut kucur grajagan tirtèng têlaga

wastanipun Têlaga rêtna puniku
kêlangkung kawuryan
anyarong toyane wêning
aparangan pêtung tumiung ing toya

amalêngkung pucuke nêrampad ranu
têpining têlaga
winindu sela ingukir
cêlangaping windu binitulu patra

têngah ranu sela langking gilang alus 
sira Sèh Mongraga
kacaryan miat têlagi
kayu teja kang ngayomi ing têlaga

myang sêkar rum maruru awra ing ranu
kadya imamawan
sakêp sêkathahing sari
Sèh Mongraga ngungun rakiting têlaga

tigang dalu dènya nèng têpining ranu
tansah kang kêtingal
wanodya yu angerami
namung saklebatan tan awèt kêtingal

tan têrtamtu ing pênggodha sèh Mongluhung
kêluhuran tama
wus nir agama budarsi
datan wimbuh anggambuh Sèh Amongraga

ya ta wau winuwus
Sèh Mongraga laju lampahipun
mring pucaking ardi Drêkila kang wingit
mring gua Kamuksan samun
dènyarsa manggon ing kono

prapta tumamèng pintu 
pacrabakan watu canthèng nêngguh
sela itêm patêmbayaning aundhi
wowolu sagênuk-gênuk
kasêlangan dening oyod

saundhak malihipun
pintu sela rêntêng bale kêncur
undhak ngayun ing bale rante kang kori
undhakan wêkasan pintu
mangunêng rèrèn samya so

Sèh Mongraga andulu
pasang rakit kori tundha pitu
kantun lawanging gua ran Sangupati
kanan kerine ing pintu
kayu walikadhêp ngayom

Sèh Mongraga angungun
ngunandika jro wêrdayanipun
iki labêting janma mêksih budarsi
Sang Dananjaya linuhung
mangun wibawa duk wirong

aminta raganipun 
sêmadine nèng Drêkila gunung
jênêk sênêt murwèng gua Sangupati
pangikising tyas têtês hyun
madhêp antêpe andhepok

mêngkono siking kalbu
Sèh Mongraga nèng mangunêng pintu
tan antara wontên prêtandhaning wingit
tanpa udan anginipun
adhêm anjêjêt kêraos

Jamal Jamil angukud
kêlangkung asrêp kongsi anjêkut
raosipun madhani pitung padhidhing
wong roro samya kêkêmul
ngêkêp dhêngkul andhêrodhog

pating kêrêsês muwus
bilah nora jamak adhêmipun
dene nora nana udan lawan angin
awakku kongsi nyangkêrung
dudu sêdaening raos

Sèh Mongraga andulu 
mring santrinira samya angruntuh
atêpakur dodonga marang Hyang Widi
luputing pancabayèku
godha dhêm kang karya repot

mêngkana dangu-dangu
luar prêbawaning adhêm ngukud
wong roro wus bisa ngêgarkên jariji
cêtha dènira cêlathu
mari plokplokan dhêrodhog

Sèh Mongraga amuwus
lah payo Jamal Jamil umangsuk
tur sêndika santrine roro tut wuri
malêbèng jro gua sampun
nèng Sangupati amanggon

madalêm wingitipun
ing têngah sela gigilang wulung
sumayana alus patute pêsagi
lêkok tilasing alungguh
mêksih tabêt pupon-pupon

Mongraga ngling ing kalbu 
ia talah tapaking aluhung
istijrade duk jaman kuna budarsi
Sang Parta Dananjaya nung
awirong nèng gua sigrong

murwèng kayun
kayumanan maring dewanipun
wus angèsthi ing pati-pati patitis
tusthaning kalbu kabubu
bubuhane mangsah mungsoh

dinulur ing Hyang Agung
saking antêping tapa papa gung
pinitayan yuwananing jayèng jurit
rêtnaning rananggana nung
sih Hyang Manon wus wong-winong

mêngkana ciptanipun
Sèh Mongraga têpêkur Hyang Agung
dènira sung kamurahan sarta asih
ing dunya dêlahanipun
tan pilih ing sawiji wong

wus tetela saèstu
purbaning Hyang Gusti Kang Ma Agung
anglimputi sêgala kang titah urip
kang kinarsan kinarya nung
tandha watu kongsi lêkok

sawusira kadyèku 
Sèh Mongraga ngubêngi andulu
pasang rakiting gua akèni-kèni
ana rakit lir tilam rum
sêdayane watu wutoh

wontên watu anggênuk
pinggir padurêsa ingkang kidul
amumundri mêmêt lir kumala langking
kumucur angêtuk ranu
kumrancang toyanya nyarong

mapan duk waunipun
paèranya sang dwijarsa ranu
anèngriku pêngambilan toyastuti
Mongraga tyas sangêt sukur
mring kang karya labêt elok

wau ta Sang Mongluhung
dènya midêr-midêr andudulu
têpung gêlang jroning gua Sangupati
nulya myat gigilang alus
mèpèt kêpering amojok

lèr kilèn prênahipun 
Sèh Mongraga alênggah nèngriku
pan pikantuk asasanèng sela langking
têntrêming tyas sira mèpu
pasênêtanira manggon

iktikape têwakup
sumungku ing kaênênganipun
kajênêkan anèng gua Sangupati
nêlas suhul ing Hyang Agung
nêgês kêrsaning Hyang Manon

laminira cinatur
Sèh Mongraga dènira amasud
nèng Drêkila gua sapucaking ardi
satus dina dènya suhul
mring Hyang Agung kang waspaos

têlase kêrsanipun
Sèh Mongraga angandika arum
wus luaran payo mijil Jamal Jamil
santri sêndika turipun
nulya mêdal sang wiranom

praptèng mangunêng pintu 
Sèh Mongraga pan lajêng tumurun
saking ardi Drêkila sampun kawingking
ya ta laju lampahipun
nut suku kêndhêng lêlengkong

kang sinêdya ing kayun
ardi Sêmpora ingkang jinujug
inganjatan sumêngka pucaking wukir
tan ana kaywan lyanipun
mung pêlasa lan timaos

Sèh Mongraga nèngriku
tan pati rêna mung kalih dalu
nulya mudhun lan santrine Jamal Jamil
ngilèn mêksih tunggil suku
gunung Rajêgwêsi kulon

tan ana kayonipun
watu kewala pating pêndhukul
sela agêng munggul ing pupucak wukir
alunyu labêt ngêlumut
katepan lawan kêrokot

umês kewala ranu 
Sèh Mongraga namung kalih dalu
dènya nêpi anèng gunung Rajêgwêsi
anulya samya tumurun
praptèng suku nut lêlêmpong

alaju malih ngidul
nulya manjat gunung Andong nêngguh
pan sêdalu anèng sapucaking wukir
Sèh Mongraga gya tumurun
pan laju andudukwuloh

pan anênggêl sumêngkèng ardi Pêrunggu
kêkaywaning wana wukir
kumuning lawan tri kancu
sengon pilang lawan têkik
jambon telok lan timaos

grênging wana kathah warnaning kang kayu
bondhot kêmarung pring ori
rampal atanapi wuluh
kumuning lan purwa kuning
myang kaywagêng ayom-ayom

praptèng pucak Sèh Mongraga lampahipun
nêtêpi amung saratri
têlasan nulya tumurun
tan kari Ki Jamal Jamil
laju lampahira gupoh

manjat malih ardi Pêgat pucakipun 
nênêpi mung kalih ratri
mudhun laju lampahipun
ngidul ngilèn tanah Rawi
nusup wana wasa bondhot

Sèh Mongraga ya ta lêpas lampahipun
ingkang sinêdya ing galih
ardi Kêlud kang kêdulu
apan tanah ing Kêdhiri
sêmarga lamun kêdalon

tansèng wana ngupaya kang simpar samun
wus napak tanah Kêdhiri
manjat suku ardi Kêlud
kinubêng ardi lit-alit
kathah namaning pupuncon

gunung Buthak gunung Gombak gunung Kuncung
gunung Kutug gunung Kêndhil
gunung Bèsèr gunung Pêrung
gunung Bêngkak gunung Kucir
gunung Payung gunung Mendhong

praptèng kêndhit ararywan ing sela pingul 
pêpangol mèh pucak wukir
ing pênggiking ran gunung
punthuk mugul sela putih
minangka punika regol

datan pati agêng luhur ardi Kêlud
nanging amêncil pribadi
tan kêsamur kyèhning gunung
dadya wêwêkaning wukir
pawukiran ti pandhosok

ardi Kêlud dadya paenganing gunung
liring aèng sangêt wingit
angkêr pribadi ing Kêlud
tan antara mrêtandhani
mobah kang prabata gênjot

gumêlêgêr gêtêr patatêr gumaludhug
lir gêlap abubungkaki
swara jumêgur gumuntur
pêtêng dhêdhêt ngawiati
agiungan lan swarangrok

sanalika riris lêbu udan awu
dêrêsira sawêtawis
sêsangat dènya mêlêtuk
mambak ngalilipi pêksi
pêksi runtuh ting talêdhok

miwah buron wana kèh kêbrasat gunung 
bilulungan tan umèksi
gobag-gobig numbuk-numbuk
sira Ki Sèh Amongragi
nèng sandhaping sela pangol

kidang kancil sangsam samya ngungsi purug
lêlangkong dhampèng pinurih
ngabyak marang sela pingul
andhêsêk mring Amongragi
Jamal Jamil ja mengkod-mengkod

kadhang krasa kidang kagêpok ing sikut
anjumbul mèpèd ngêkêti
tan etung mung rêbut aub
kang sato dènira ngungsi
dadya dhêsêkan kemawon

Sèh Mongraga myat buron wana kadèku
dhêsêkan lan Jamal Jamil
mès èsmu wlas andulu
mring sato kewan wanadri
andodonga mring Hyang Manon

muga anaa pitulunging Hyang Agung 
luar ing pancabaya gring
pêksi kewan ing wana gung
ingkang mawa mêlarati
mring sakèhe kang tumuwoh

wus antara gya têrang kang udan awu
gêmpang katiup ing angin
wus tan ana labêtipun
buron kang samya angungsi
lumayu pating parêkos

Sèh Mongraga nèng sela pingul sêdalu
enjing gya manjat mênginggil
yun wikan sananing lêbu
kang mawa jawah awu sring
sabên sing gunung Klud kono

lamun datan janma kang sampun linuhung
kèh pancabayanirèki
kawangsul ing udan lesus
trêkadhang kang banjur mati
kêparag ing lêlês jorong

ya ta wau Sèh Mongraga duk andulu 
pasang rakiting gua writ
lir amblong sapucak gunung
sumêrot amawa angin
sela gung tumpuk anandho

kang sêgajah saomah sêlumbung bandhung
lêlêmpènging luwêng limit
kêdamon ing angin sesus
tan kenging ngancikan janmi
êmbêl lêbu sapêngisor

ingubêngan pipinggiring gua lêbu
wus tamat dènya ningali
luwêng pucak gunung Kêlud
nèngriku pan tigang ratri
mêlinthas panas tan kayon

lamun salat lalurat ngambil toya mum
tan ana warih saprintis
awulu kewala lêbu
wusnya tri ratri anuli
sigra tumurun mêngisor

angubêngi jajah sawêrnining gunung
pêpêncu pating pêndhisil
wêradin sêdayanipun
ngupaya gon kang prayogi
myat pêpêncu ardi Mendhong

pênggik kidul kilèn Mendhong prênahipun 
sarwa sri patut pribadi
pêpangol gua asingkub
sela tiungan tumawing
angêtuk ranu kumocor

wus amanggon Sèh Mongraga anèngriku
rêrêb rêrêm dènya nêpi
anjungkung sêmèdinipun
bêktinira mring Hyang Widi
jênêk nèng pupunthuk Mendhong

santrinira samya suka rênèng kalbu
kèh pala kêna binukti
pêndhêm kasimpar gumantung
nyamikan wana mênuhi
tan kuatir ing kalêson

sêdya lami Sèh Mongraga anèngriku
wau ta datan winarni
ya ta malih kang winuwus
dhusun ing Wanamartèki
Ki Bayi kang winiraos

sabakdaning Jumungah tan ana mantuk 
lajêng akêpung kêndhuri
sawusing luar majêmuk
putra kalih lan pra ari
pêngulu modin mêrêbot

miwah para kamisêpuh anèngayun
angandika Kyai Bayi
marang putra kalihipun
myang mring rayi sêdayèki
paran lèh warta kang yêktos

kang liniring sêdaya samya umatur
kathah ature tan sami
wontên angsal warti ngidul
ana ngetan wartinèki
kabar ngalor wênèh ngulon

Kyai Bayipanurta alon amuwus
nora têlanjêr kang warti
lah êndi kang bênêr iku
mundhak sêmpêlah kang ati
prie Wirya sirèng kono

adatira kang sumbon lèh warta tuhu
Kulawirya matur aris
duka dalêm lêrêsipun
angsal kaula pawarti
putra tuan kang lungandon

Sèh Mongraga wartinya nèng gunung Kêlud 
tiang tan sêtunggil kalih
ingkang warti anèngriku
nging punika dugi-dugi
sabab kinintên kemawon

tiang pênggik ing Putat wastane dhusun
wontên titiang mêrtapi
sapucaking ardi Kêlud
mangke kang dipun dhepoki
pangol pucak ardi Mendhong

rencangipun kalih ngangge sarwa wulung
kang mratangpi sarwa putih
mila dinugi saèstu
yèn putranta Sèh Mongragi
kang kukuwu andhedhepok

Kyai Bayi myarsa atur manthuk-manthuk
wusana wêcana aris
ya talah Wirya sirèku
layak ya iku sayêkti
pantês kabarmu amencok

amungayan têmên pawartamu iku
kaya yèn ia sayêkti
cêse tyas manira milu
nora maido ing warti
lah padha rêmbugên kono

rèhning padha pinadhangakên ing ngèlmu 
prêsasat uga amurid
marang Sèh Amongragèku
kapindho wêlasa maring
ingkang tinilar wirangrong

Tambangraras kêlangklung kawêlas-ayun
prie enake kang bêcik
susulên bae dèn gupuh
sira kulup Jayèngrêsmi
mangsa bodhoa ing kono

ingkang putra kalih sêndika turipun
Kulawirya matur aris
pan inggih sayêktosipun
kula wus mawan pribadi
mring rêdi Kêlud upados

tankèn mring wong dhusun kang cêlak ingriku
ing Putat Kêpuh Wanasri
agêmêt pitakèn ulun
inggih kang wau sayêkti
anèng Kêlud ardi Mendhong

nanging sapuniki tan wontên kadulu 
kilap têksih botênèki
dinugi wus kesah nglangut
yèn tan mêkatên wus mati
sirna nèng Kêlud kemawon

pan mêkatên caturipun tiang dhusun
pawukiran kêndhit pênggik
judhêg patakèn kula wus
tita datan angsal kardi
mantuk samêrgi angrempong

Kyai Bayipanurta langkung gêgêtun
anjêngèk ngungun lingnya ris
yèn mêngkono sira iku
uwis lumaku pribadi
kadèknèn tan katon-katon

e jawane lunga tirakat angruruh
ya talah Wirya sirèki
tetela lêpas jangkahmu
prawira nglêgakên ati
Ki Kulawirya ambungkok

matur inggih bakah paduka kasuwun 
mêngkana kang sami linggih
sêdaya kêlangkung ngungun
mring ture Kulawiryèki
tan nyana lamun mêngkono

Kyai Bayipanurta malih amuwus
ya wus sun trima sirèki
gus Wirya ing salakumu
ing mêngko manèh pinikir
mênawa olèh pawartos

andongaa bae sêlamêting laku
wis payo bubaran mulih
matur sêndika sêdarum
Ki Bayi kondur sing masjid
putra ri pra santri bodhol

soang-soang mantuk marang wismanipun
Ki Bayi praptèng wismèki
ngandika mring garwanipun
tanapi marang putrèstri
Tambangraras kang gung wirong

kinabarkên lir ture kang rayi wau
wit têkèng wêkasanèki
garwa putra arawat luh
kadya winêjêk kang galih
saking dahat tyas suh kepon

Tambangraras karuna sarwi umatur 
mênawi parêng jêng kyai
kaula mit arsa nusul
ing putranta Sèh Mongragi
wus sêdya milalu luloh

Kyai Bayi prêmbèh-prêmbèh nangis ngrangkul
sarwi ngandika dhuh nini
sarèhêna tyasirèku
kêprimèn manira kari
ibumu pêsthi anglamong

Ni Malarsih karuna mêngkul ing sunu
sarya ngling aywa lunga nis
manira tan bisa kantun
kaya mati tanpa budi
sira wêlasa maringong

Tambangraras rinapu mring rama ibu
wontên lilihe sakêdhik
nging tyas mêksih sangêt linglung
kalangan dening sudarmi
pêtêk tyas mrêngkêk kêpêngkok

myang Cênthini anangis nungkêmi suku 
antara dangu wus lilih
lêga tyasing rama ibu
kukuwu anèng pawingking
wisma sapungkuring gandhok

wau Ki Bayipanurta
datan arsa kondur mring wismanèki
tansah kang putra tinunggu
kêlamun sampun lêjar
mêksih asring dhinayohan siang dalu
mêngkana datan winarna
mangsuli kang kocap malih

sira Ki Sèh Amongraga
ingkang lagya sênêt nèng pucak wukir
Kêlud kidul kilènipun
ardi Mendhong dènira
numpa pangabêktining Hyang Kang Ma Agung
akarêm nèng jroning gua
laminira sèkêt ari

ya ta wau Sèh Mongraga
kêrsanira linggar saking ing wukir
ngandika mring santrinipun
payo madal panjatan
matur inggih sumangga nulya tumurun
nuruti lingir gêntingan
jurang pèrèng lêmah miring

manapis wana gêrotan 
pan kêpranggul wong dhêdhampalan sami
mèt cokol godhonging umbut
ngrampêd rambanan wana
samya cingak ningali mring kang lêlaku
anêrka yèn janmotama
mêntas mahas wana wukir

mawan wana têrataban
wontên punthuk wukir alit arêsik
tan ana pêncu mênjutu
amundri pucak papak
atêtambi lilingiran suku gunung
winastan ing gunung Padhang
ingampiran tan asari

praptèng pucaking prawata
rata lêmpar lir pinapar rêspati
wontên sanggarira patut
kantun rêgang kewala
rinambatan bilungan lawatan ngrêmbyung
bolu têkik lan papasan
êmêr saga sanggalangit

katêlêng lan katimunan 
sisindhêtan galing lawan wêdani
kasimbukan katigubug
dêdêl myang adal-adal
buntêt slimpêt lung wana gadhung kêmarung
rawe cao ci-ucian
sakêthi galing pongpongging

lir pinayu ing wilisan
têpung pucuk lung kadya mêstakani
lung gadhung ngayuh kêtiup
lir ngawe ingkang putra
Sèh Mongraga karênan tyas anèngriku
têlaga Patukan toya
nyarong kirihan umili

tan ana wowohan endah
dhuwêt jambu kêluthuk lan kêcapi
ondhe-ondhe lan kilayu
gowok kêmlaka kamal
langkung rahmat binuka têranging kalbu
kalaban labêting tapa
nèngriku sêdasa ari

nulya mangare Mongraga 
lan santrine Jamal Jamil tan kari
laju lampahira ngidul
mahas wana wulusan
têlêngipun ing Lodhaya dènya darung
sima lir kewan ingonan
ngarsa wuri ting sêliri

sima tan ana nukarta
pan lêstari lampahirèng wanadri
kêdalon tansèng wana gung
mèt papan kang asimpar
siang dalu swaraning sima agêlur
kadhang sring sima anendra
Jamal Jamil kual-kuil

lêpas lampahira mahas
sêdyanira amantog ing pêsisir
linampahan tigang dalu
lon-lonan lampahira
tan rêka mung satitah ingkang laku
wana writ grêng agêrotan
liwat ing ardi Sakêthi

tan ana bêbananira 
aluklukan lêlêmpong wana wukir
tan petungan ting pêcucu
lit-alit pupunthukan
kawit saking tanah Lumajang kang punthuk
sapêngilèn pawukiran
praptèng tanah ing Magiri

ajêjêl saengga gria
alit-alit punthuk ardi Sakêthi
kathah gua ting cêlungup
pan samya ingampiran
kang sêdalu kalih dalu tigang dalu
kèh araning gua-gua
gua Rante gua Wringin

gua Sit gua Larangan
gua Genggong gua Prit gua Têrik
gua Carat gua Karug
gua Bang gua Lawak
gua Lawèh gua Sopal gua Sruput
gua Muntêl gua Samas
gua Warèng gua Putri

gua Ranjam gua Sakap 
gua Depok gua Kêrèk gua Mis
gua Juata puniku
sakèh ingkang kamargan
ingampiran kang sakêdhap ingkang dangu
mêngkana Sèh Aamongraga
prapta pinggiring pêsisir

ing Karangburêng gêbyugan
pan tri latri masiking galih katri
tyas tan ana lianipun
namung sawiji nikmat
ing coploking saking agal maring lêmbut
kang uwus tan kawistara
têrang têratean pati

patitise mring kasidan
sêdangunya umèksi ing jêladri
datan aningali laut
pan kêtingal dharatan
pan mêngkono paningal pasêmonipun
mèh-mèh bisa amisesa
ing agal dhatêng ing rêmpid

myang rêmpid dhatêng ing agal
agal rêmpid kadi datan kalêmpit
kalimputan ing Hyang Agung
amuhung kasidikan
Sèh Mongraga bakda kasud ing tri dalu
linggar sing sasanèng parang
laju wangsul ngalèr malih

sampun lêpas lampahira 
punthuk ardi Sakêthi wus kawingking
tapis grênging wana sêpuh
langkung wana trataban
ara-ara bulak wiar angêlangut
sêlan wana têrataban
tanah ing sêgara wêdhi

linampahan kalih dina
ngêncêng ngalèr mring Wajak Watuurip
Bantal Padhomasan gunung
praptèng sukuning arga
apan lajêng kewala manjat mindhuwur
winastanan ardi Kêthak
nèng pucak namung salatri

tumurun nurut ingiran
jurang sêngkan timpahan suku ardi
anjujur sukuning gunung
anulya malih minggah
wukir Selandaka tan nênggêl prapta wus
nèng sapucaking aldaka
ing Selandakan tri ratri

kathah macan kewan-kewan 
banthèng cèlèng mênjangan kêbo sapi
rêca pêksi sawung puyuh
rêca bêthara naga
candhi Alit candhi Mêrak wastanipun
arêngkêt wana bondhotan
pêtung ganjur lan pring ori

gya tumurun saking arga
nut aluran lêlêngkong lukak-lukik
luklukan munggah tumurun
trêkadhang kêpranggulan
janma dhêdhampalan wêwanan buburu
samya kukuk akikkikan
sona jugug ambêdhagi

banene olèh bayangan
suka surak-surak gumuruh atri
sênjata munya lèr kidul
miwah kang kitêr sima
pan wus adat kang dadi kamuktènipun
wong ing Bantal Padhomasan
lan wong Wajak Watuurip

sira Ki Sèh Amongraga 
ningêd lampah mênawa na manguri
murang ing marga anusup
katon sakalebatan
wus dinuga mring wong kathah yèn wong luhung
tirakat nèng gunung Wajak
mring cêmpurung pucak wukir

apan Dièng Pêkarêman
kêbuyutan ing cêmpurung awingit
mêngkana manduginipun
ya ta Sèh Amongraga
pan sumêngka anênggêl manjat mindhuwur
wana grêng bondhot gêrotan
kayu taun sapênginggil

praptèng pucaking parbata
amêlatar sela kumlasa rêsik
kinubêng ing kayu taun
santên baga jêmpina
katimaha wanitan goraya garu
jati jambon wungu laban
kumuning lan randhu kuning

kilèn sela gêng umungal 
winastanan sela dalêm awingit
pinggir kidul wetanipun
sela itêm mathethah
kadi wadhuk mêlêmbung kumucur ranu
sumrèwèh mili mêngandhap
ingaranan Watuurip

toyanjog ing sêndhang Wajak
raning dhusun ing Wajak Watuurip
toya Wajak sawabipun
pan dadya patimbulan
lamun nuju Gra Kasih Jumungahipun
muruh mili kadi lênga
wong ngalap sami nginumi

wau Ki Sèh Amongraga
anènginggil pan amung kalih ratri
prêbawa mawi têtêruh
udan angin tirêban
datan bisa pênthèr hyang surya ngêndhanu
timbang pêdhut ngampak-ampak
patari angêmu riris

ngêndhuruk Ki Jamil Jamal 
tinêruhan timbang ing kawan ratri
Sèh Mongraga gya tumurun
saking ing Pêkarêman
lawan santrinira kalih tansèng pungkur
nut lingir aluran jurang
dènya mirangrong andhampi

ya ta Ki Sèh Amongragi
nèng sêndhang Wajak ing kono
dènira tangat kalih dalu
sawuse anuli
minggah sakêdhap mara
malêbèng ing gua Menak

nèng gua sêdasa ari
dènira rêrêm mirantos
maksudakên tangat mring Hyang Agung
ingkang Maha Suci
sinêrang tranging sangat
têlênging dria prioga

gua punika anunggil
dadya kêbuyutan ing wong
pedah kabudayan têguh timbul
janma kang lèh gaib
Wajak Waturip gua
têlung gon puniku samya

ana panêngêranèki 
wong olèh widayat kono
yèn ing sêndhang Wajak ngombe ranu
kang kêtrima pêsthi
buthak bun-bunanira
mêlinthas praptèng ngunyêngan

yèku têguh tanpa aji
prêtandhaning gua rêko
kang wus pinitayan cacadipun
tèngèng gulunèki
de kang olih widayat
saking Watuurip ngarga

abudhêg cacade malih
wus ila-ilane kono
lamun no cacad têguhe mung
sêdina sawêngi
bêgja yèn kongsi cacad
tèngèng miwah budhêg buthak

têguh sêlamine urip
tan ana braja tumeplok
sira Sèh Mongraga santrinipun
wong ro Jamal Jamil
dumadakan idayat
Ki Ja tèngèng gulunya

Jamil buthak bunanèki 
watês kucir mêlong-mêlong
ya ta sawusira laminipun
pan sêdasa ari
nulya mijil Mongraga
tumurun angalèr ngetan

nut lêkêring suku ardi
nèng gunung Buthak mêngalor
anyêngka panjatan praptèng luhur
mung sari saratri
apan laju kewala
nut gênêng sukuning arga

ngayam alas ing wanadri
anjujur jurang parang rong
anètèr tataran wontên gumuk
sasukuning ardi
ran gênêng ing Baratan
anon gua ingampiran

winastan gua Kumitir
tri ratri dènya amanggon
jro gua awiar alulurung
pan apanti-panti
wontên tirta karihan
mili lir kali tikungan

wus antara nulya mijil 
Jamal Jamil tan kêna doh
nusup wana wasa lêbak undhung
andarung lumaris
araryan lamun salat
wêktu tan jamak tan kala

lêpas lampahirèng mêrgi
dènya mahawan mêngulon
rarywan sor kêkaywan isis eyub
uwiting kusambi
nèng sela sumayana
Sèh Mongraga ris sabdanya

paran purwane hèh Jamil
êmbunmu buthak mêtholos
Jamil aturira waunipun
duk tuan anêpi
anèng ing sêndhang Wajak
kaula nuju kasatan

kêsêsa anginum warih
tan kantèn ngokop kemawon
raose lir pendah lisah latung
tuwuk dalah mangkin
duka dalêm punika
buthake sirah kaula

Ki Jamal liningan aris 
apa mulane sirèko
tèngèng gulunira alon matur
duk paduka wingi
malbèng ing gua Wajak
dèrèng sêdalu nèng gua

apan kaula ningali
sêtunggil wukusan ampo
lajêng kula têdha kantos tuwuk
nuntên dalunèki
supêna binorehan
mring tiang èstri wus tua

wanci têngah tuwuh angling
sira dimèn mari ngêthok
mêkatên wuwusnya dhatêng ulun
gya kaula tangi
lajêng tèngèng kewala
mèsêm Ki Sèh Amongraga

wus payo padha lêstari
ngêncêng kewala mêngulon
nulya sami lampah sêdyanipun
marang gunung Wilis
tanah ing Pranaraga
kêrsanya anjajah desa

ing Trênggalèk wus kawingking 
ngancik suku ardi Tropon
jyarah pwakiran punthuk-punthuk
ting pêthuthuk inggil
kèh wêka-wêkaneka
samya ran piambak-pyambak

kabèh samya dèn unggahi
ardi Cawêt ardi Waron
ardi Jatingarang ardi Puru
ardi Bayangkaki
ardi ing Watutunggal
ardi Kidang ardi Tawang

ardi Mayang ardi Pêncil
ardi Gawar ardi Bagor
ardi Pêlawungan ardi Biru
ardi Nagasari
ardi ing Pênjalinbang
ardi Tumpak ardi Kêndhat

ardi Soka ardi Curi
ardi Mayat ardi Puyoh
ardi Katêguhan ardi Manggul
ardi ing Drêpati
miwah ing ardi Liman
winêratan sahadaya

kang tri ratri pitung ratri 
dènira mayêng dhedhepok
tana kêliwatan sêdaya wus
anèng ardi Wilis
kongsi sêlikur dina
anèng pucaking aldaka

anulya tumurun aris
ngalèr ngilèn nut lêlêmpong
tirahing agiran luran trêjung
ampahaning wukir
anètèr ing lêmparan
bana bêbanar mêlatar

kêrsanira Sèh Mongragi
mring têlaga Bêl kinaot
samining têlaga tan kadyèku
pan agêng pribadi
nèng pucaking parbata
praptèng sukuning panjatan

suku lèr kilèn kang mêrgi
sumêngka lampahira lon
ngèndêl anèng Ngêbêl bale batur
patute lir panti
caritanipun tiban
nèng Ngêbêl tibèng panjatan

rèrèh sakêdhap nulya glis 
margyanggênting ngatos-atos
wiare rong pêcak sapêndhuwur
lwah jro kanan keri
ing lampahira randhat
samar mamar mênga gawat

dangu gya prapta ing wukir
sira Ki Sèh Mongraga lon
rarywan gêbyog arga Balelatu
nulya manjat malih
nut lêmponging ancala
wukir Calamagung ranya

minangka korining wukir
ing têlaga Ngêbêl kono
ya ta Sèh Mongraga praptèngriku
sapucaking ardi
tumingal kang têlaga
kadya wêkaning samudra

alirap toyanya wêning 
kêlangkung langên yèn tinon
kinubêng kêkaywan kayu taun
pinggire apasir
rêsik tana kaliang
myang têlaga tanpa sarah

ingidêran wukir-wukir
wukir magêr lir anggêbyog
apan têpung gêlang ting parêncu
tan pêgat apipit
wau Sèh Amongraga
mayêng pinggiring têlaga

kacarywan dènya ningali
ing têlaga kang kinaot
kongsi têpung jamang ingkang kidul
cêlangap umili
mêngisor mring pêdesan
kinarya anggadhu sawah

ya ta wontên wong nênêpi
nèng cêlangap mêgok-mêgok
Sèh Mongraga tanya lah sirèku
wong apa nèngriku
umatur kang tinanyan
saking girise tyas kula

Sèh Mongraga angandika 
lah apa kang sira sêdya
dene wus kêpara tua
lawan sapa aranira
umatur inggih kaula
tiang ingriki kewala
winastan dhusun ing Saba
Angganala ran kaula

kang dadya susah tyas amba
awit kêpailan têdha
sêsami kula sêsawah
kiwa têngên kawêdalan
apan sampun kawan mangsa
kaula tiwas priangga
têgal jangan jarak kapas
kapêsan kêparag ama

tan kêwasa nêdha upa
datan sagêd asung kaya
ingonipun anak rayat
sadêrbèk kaula têlas
kêdamêl wêragat sawah
tuwin têlas kang tinêdha
saking tiwase kaula
têmah mêlarat kêliwat

milane kaula nekad
tirakat anèng têlaga
yèn angsal angalap bêrkah
kang mara bumi têlaga
yèn kaula asêsawah
mung sagêda kawêlan
sampun kongsi kenging ama
punika susah kaula

Sèh Mongraga wlas tumingal 
ngandika mring Jamil Jamal
tulungên ing kawruhira
sarat sêlamêting sawah
mênawa lamun kêtrima
Ki Jamil matur sêndika
majêng sarya ris anabda
inggih wakne Angganala

agampil yèn mêkotêna
mangke kula amitêdah
sarate sêlamêt sawah
pan buntuting walang kapa
apan linandhean carang
inggih caranging pring krêsna
sabên suruping hyang surya
pinandhi anèng sêsawah

ingidêri ing galêngan
watêse sawah andika
dèn kongsi atêpung gêlang
sabên pojoking galêngan
landhean tumbak lang kapa
pinanthêng keblat sêkawan
niki pane apalna
ama sulak balak-balak

yèn si ama nora balak 
tan balak mati sun tumbak
ilang nora na pa-apa
kêtulak tumbak lang kapa
marêp ngidul matêk japa
marêp ngulon matêk japa
marêp ngetan matêk japa


insa Allah kawêdalan
kiwa têngên kênèng ama
dika sêlamêt priangga
lah yêktènana ing benjang
panêdha kula mring dika
amung awèha pitêdah
sacacah lêkêring arga
prayogi matur kang gênah

namane sêtunggal-tunggal
ingarga Êbêl punika
kang liningan langkung suka
myarsa tuture Ki Jamal
Sèh Mongraga ris ngandika
ya sira Ki Angganala
lah mara payo tuduhna
kang sinung ling tur sêndika

gya lumampah anèngarsa 
umatur inggih sêndika
ardi ngubêngi têlaga
kawit ingkang kidul pisan
namanipun ardi Karang
nuntên lèripun punika
nama ardi Selaawak
nuntên ardi Selapanggêl

nuntên ardi Selatambak
anulya ardi Tunggangan
nulya ardi Watukowok
nuntên ardi Manoara
nulya ardi Balelatu
nulya ardi Calamagung
nulya ardi Sampèlwatan
anuntên ardi Patukan

anuntên ardi Pathokan
anuntên ardi Kêkêndhêng
anuntên ardi Pêragak
anuntên ardi Kumambang
anuntên ardi Sêdhacin
anuntên ardi Bunglêgi
punthuk kang mubêng têlaga
anênggih atur kaula

kathahipun sêdayanya 
punika apan pitulas
dening mêrgi mring têlaga
pan inggih namung sêkawan
kilèn cêlangap sêtunggal
ing Calamagung sêtunggal
ing Êbunglêgi sêtunggal


lêrês wetan ing cêlangap
magi marang Kêbuyutan
tumurun kêdhik mêngandhap
dhatêng sumbêr Selapati
nênêm kathahe kang sêndhang
anuntên malih mêngandhap
dhatêng ing sumbêr Padusan
tumurun malih mêngandhap

dhatêng ing sumbêr pun Upas
gih nênêm kathahing sêndhang
sakêlangkung angkêrira
wus datan kêna sinaba
pun tlaga Ngêbêl punika
manut sumbêr Selapati
lamun kocak tumut kocak
tuwin warnane ing toya

buthêk wêning pita rêta 
têlaga bêl nut kewala
sumbêr Selapati wenya
Sèh Mongraga ris ngandika
payo padha pinaranan
manira ayun amirsa
sira lumakuwèngarsa
prênahing sumbêr tuduhna

kabèhe kang sira pajar
umatur Ki Angganala
inggih sêndika sumangga
nulya lumampah mêngandhap
lingir anggênting kang mêrga
jurang jro ing kanan keri
Jamal Jamil kêdumêlan
ambakna mêrga tan kaprah

bok amba thithik genea
ya talah nyana manira
mung kae bae kewala
alon mawon kang Ganala
ati kula tan pitaya
êmbène manira ngambah
mêrga sailating kadhal
kang inujar cêlumikan

èh êmpun kèh dèn wicara 
ingriki pan botên kêna
ngaruh-aruhi sêbarang
Jamal Jamil saurira
botên angangkah punapa
sêdya sêlamêt kewala
mêngkana dènya lêlampah
sampun prapta prênahira

ing sumbêr Selapatika
Sèh Amongraga kacaryan
mulat praping pasumbêran
ngunandika jroning nala
iki jawane kang aran
sumbêr Selapati endah
pantês dadya kêbuyutan
watu blêg angêtuk toya

majade datan kadyèka
dêstun bêbêlik sêlumpang
iki ana sabêlumbang
kêwasaning Hyang Wisesa
karya eloking tumitah
iba-iba ing akerat
baya pirang kaelokan
pandalih kang endah-endah

ya wus kêrsaning Pangeran 
Mongraga têwakup ing tyas
kêlangkung sukur ing Suksma
mêngkana Sèh Amongraga
tri ratri nèng Selapati
maksudkên wêktu myang tangat
sawusnya nulya akêrsa
marang sumbêr pasiraman

wangsul mubêng mêrginira
ingkang lèr kilèn prênahnya
pojoking mêrgi tikungan
nèng karang gêng sela pêthak
tuking toya ambêlumbang
tan bundêr datan pêsagi
pan lonjong enggok-enggokan
miring pasanging bêlumbang

toya nut miring tan wutah
wêning nyarong kilah-kilah
Sèh Mongraga praptèng sêndhang
mèsêm kacaryan mulat we
elok saking majadira
Jamal Jamil arêrasan
niki prèhpun kang Ganalah
bêlumbang miring tan wutah

toyanya turut kikisnya 
bêlumbang saba gumiwang
inggih lêrês sawêtara
botên amajade tan
tumut iringing bêlumbang
kang limrah ngênyêng piambak
lir toya kang kathah-kathah
kang liningan saurira

wikana niku kang mawa
wong pun sêlami-laminya
critane kang tua-tua
puniku padusanira
widadari Suralaya
mila ragi miring ngetan
kèh siram nèng pinggir wetan
mila toya nut bêlumbang

kêrsanya kang sami siram
ngiras angilo ing toya
katêlah dêlasan mangkya
kalih yèn anuju jawah
tan amor toyaning sêndhang
jawah mêlèsèd kewala
kêtawis larining jawah
lir dhawah ing lumbu patra

wikana mangke yèn cawar 
jênate kakyanggamêja
mêksih mêningi uninga
sumbêr Padusan punika
tan wontên purun cêlaka
botên kêwawa ing godha
sring nuntên kêpaung sirna
saras-sarase angomyang

dalah mangke datan ana
sêdya mring sumbêr Padusan
samya jrih lamun kêsarad
kaula puniki yèn ta
sampuna kapêksèng lampah
asangêt ajrih kaula
sabab tigang gèn punika
dhihin sumbêr Selapati

ping kalih Sumbêr Padusan
ping tiga ing sumbêr Upas
sami wasta pêkarêman
mila yèn parêng ing kêrsa
ywa jênêk nèng pêkarêman
gêng kêwatos tyas kaula
mênawi apês ing lampah
têmah susah tanpa pedah

nêlalah nèng tanah tulah
tan kambah ing janma kathah
Jamal Jamil latah-latah
lah botêna kang Ganala
lèh dika sorah wêwarah
dêlênge kongsi anggrêsah
kula ngriki botên susah
mila kesah inggih ngangkah

anjajah marganing pêjah 
dika kojah kathah-kathah
nadyan pêjah tan suminggah
manut ing manah kêconggah
mangsa kenginga dèn ampah
pasrah mring kang karya titah
angandêl lawan ngibadah
gêmah rusak insa Allah

ginênah lawan mujadah
derah dalil ing akirah
sadêrah tan kêna owah
Mongraga mèsêm ngandika
aywa na dadya tyasira
padha bênêre kewala
sakèhe wus sun tarima
Ki Angganala sung marma

Ki Jamal angandêl ing Hyang
tyasira aywa sumêlang
sêdya yu ia yuwana
wus samya matur nambrama
ngêrêpa sumanggèng kêrsa
ya ta Ki Sèh Amongraga
anèng ing sumbêr Padusan
tri ratri nêlaskên sangat

asru suhulirèng Suksma 
wus prapta ing tigang dina
Sèh Mongraga lon ngandika
lah payo Ki Angganala
tumurun mring sumbêr Upas
sira lumakuwèngarsa
kang sinungling tur sêndika
gya lumaku ngirid lampah

nut gêgêntinganing jurang
wus prapta ing prênahira
ing sumbêr Upas mirantya
kathahipun nêm sumbêran
kang jajar kidul titiga
kang anèng lèr jajar tiga
toyanya abeda-beda
ana seta pita rêta

ijo biru lawan wêning
panggenaning sumbêr Upas
winastan ing Sitiabrit
toya ngêtuk ing lêmpung bang
sira Ki Sèh Amongraga
sêdalu nèng sumbêr Upas
ing papan tan pati simpar
kathah dukute rokoban

mêmêrakan kalamênta 
têmbagan sulur oyodan
bondhot gêlagah lang-alang
wus têlas pamriksanira
ngandika lah payo munggah
kang liningan tur sêndika
sira Ki Sèh Amongraga
umanjat angraras dria

sang mong wingit lampahira ririh
anon ing jurang jro
anrês jrênihira kataman rèh
anèng tirahing gênting tumawing
saking Selapati
nuntung sapêndhuwur

dangu dènira manjat mênginggil
sadêdêlan aso
Jamal Jamil rêkasa unggahe
kawan tindak nêm tindak ngandhêgi
mawan ngirih-irih
wang-awangên dulu

nulya prapta ing têlaga wukir 
ing Bunglêgi menggok
ngalèr ngilèn lukikan mêrgine
praptèng wetan ing cêlangap warih
rarywan ngaring-aring
nèng têpining ranu

tan antara prêbawaning ardi
têlaga bêl umok
sru kumucak sumirat toyane
pêdhut ngampak-ampak anampêki
wukir mogak-magik
ranu lir kinêbur

pancawara mêsês awor riris
wawar gora bajro
kayu gêtêr maputêran trage
bumi gênjot ngulèt ngoncat-ancit
jat jêt sru swaranjrit
lir pangriking diu

mamrês umrês têtêruh swuh tarik 
katrak ingrat angrok
pêtêng dhêdhêt erawati dhèdhèt
kêlab aliwêran kilat thathit
kathah lir kapêthit
that thèt thêt jumêthut

tanpa rungwan saking swuh tan sisih
gora godha gêdhor
dhêgdhêr gumaludhug ambalêdhèg
orêg ragrêg kadya rug kang wukir
manggruk onggrak-anggrik
gumruh guntur kêtug

kontrag runtag mumak plêk nampêki
koplak glap kumêplok
pok pang sêmpal kêprapal siwal rèh
ron-ron ruru manjrah tibèng siti
cawêt cawarating
pracalita lacut

gara-gara gora rèh kagiri
wukir kadya cêpot
kasrêg ing pracandha gung tan mêndhe
Jamal Jamil muji andrêmimil
Ki Angganalanjrit
pukulun-pukulun

nuwun luar gih pun kirik gudhig 
sangêt susah repot
amba janma pada hong ilahèng
hong hong jati wênang hyang astuti
thiri-thiri guthi
hong ilahèng luhung

Jamil mèsêm sarwi muji myat mring
Ki Angga anggêmbor
dene cula-culu cêlathune
Sèh Mongraga minggu datan osik
wus datan sak-sêrik
têguh ing godha gung

ngingkis dria amusthi pangèsthi
sênêt ing pandulon
nitih jaman kaênêngan nungge
nênggêl pratisthaning tyas matitis
watês tan wêtawis
têwajuh anjêngglu

wus atimpah têmpuh ing godhardi
ardaning pakewoh
datan ana sawiji-wijine
swara kayu watu bumi langit
wus tan angregoni
gyanira aminggu

gora godha riris sampun aris 
sirna kang gorangrog
mak blas kabèh tan ana labête
pawukiran tan owah lir nguni
kang sol gêmpal gêmpil
myang kang bajra jawuh

nir sêdaya swabawaning wukir
wus nora na katon
hyang dipèngrat umijil wus pêntèr
ya ta wau Ki Sèh Amongragi
luar tyasnya lêngit
tidhêm ing pandulu

samya lêga manahira katri
myat maring sang wirong
Angganala kêtuwelan ngomèl
ih tujune botên anèng gênting
yèn wontên ing gênting
mati kagêlundhung

waune mila kula tuturi 
ande sok maido
dawêg prèhipun wau rasane
yèn ta kula sampuna dhêridhit
dalah mangke tan wis
pêsthi kang saya sru

saprandene dèn guguyu mami
kongsi kêkêl wong ro
Jamal nauri sarta guyune
lah gih talah gèn dika anjêlih
mawi kirik gudhig
sêrana pa niku

mawi thathi mawi hong dospundi
suwene ting kêr hong
anauri pan wus pirantine
tiang kenging bêncana ing ardi
kêdah angênjali
sumuruding pahum

pahum niku lah kadipunêndi
saurira alon
pahum montên minta sih artine
kêdah mêkotên caraning ardi
tan kenging lianing
basa kang kadyèku

Sèh Mongraga mèsêm ngandika ris 
ya wus adat mono
nora kêna manèhi carane
kêjabane wong kang wus amiji
maring Hyang pribadi
kang wus man linuhung

samya andhêku tumurun ajrih
Mongraga nabda lon
saenggane agawea gèthèk
manira yun uning têngahnèki
toyaning têlagi
jêro cêthèkipun

agawea kewala gèthèk pring
kang liningan gupoh
Jamal Jamil sigra karya gèthèk
mêcok bangbu pring ara kinardi
ginambang ginapit
rinukti têtangsul

Angganala bikut analèni
dinuga wus kukoh
alang ujur tumpange ginêndèr
nulya sinorogên ing têlagi
samya matur aris
sumangga ing kayun

suka tyasira Ki Sèh Mongragi 
kang gèthèk mirantos
nèng têpining têlaga nulya ge
Sèh Mongraga alon anitihi
wong têlu tan kari
linampahkên gupuh

satang carang wêlah sigaran pring
kayuhan wong roro
gèthèk nêngah tan ngokop toyane
angayêngi wiaring têlagi
langkung sukèng galih
dènya lumban ranu

têpung gêlang dènira ngubêngi
dangu dènya langon
Sèh Mongraga alon andikane
pira jêroning têlênging warih
Ki Angga turnya ris
punika sang bagus

têlêngipun têlaga Bêl nênggih
kang sêpalih kulon
wontên patukanipun toyane
pan titiga ran sumbêr Ngarnining
ngumum kang pawarti
tiang sêpuh-sêpuh

sisih wetan sêkawan kang bêlik 
êtuk toya nyarong
apan sumbêr Bêthara namane
gunggung pitu kathahe kang bêlik
salêbêting warih
kandhasan ing ranu

lêbêtipun wikana puniki
tan wontên kang wêroh
naming crios kewala kabare
kala alam jênate pun kaki
wontên kang nyilêmi
kalih padang dangu

kang sêlulup wasta Ki Jakêrti
ingkang sampun kang wong
lia Ki Jakêrti tan purun rèh
sabab ingkang dadya jurukunci
naming Ki Jakêrti
priksa lêbêtipun

Sèh Mongraga angandika aris
ia yèn mèngkono
mara cobanên ngambila age
oyod-oyod lan pênjalin cacing
sambungên dèn bêcik
kang dawa luripun

Jamal Jamil matur sêndika glis 
mêntas ngambil oyod
lan pênjalin kathah pamêndhête
samya sinambung saengga tali
sigra dèn kayuti
matur anèngayun

winotakên ing gèthèk miranti
angumbuk wus kawot
winêlahan mêntêngah nulya ge
praptèng lêrês ing têlêng têlagi
kang tali pênjalin
binandhulan watu

cinêmplungkên têlênging têlagi
tali anêlotok
inguluran adangu kandhase
têlas têtali dènya nguluri
nulya minggir malih
mêcok ngirat bangbu

Jamal Jamil wus dènya ngayuti 
têlas têlung lonjor
nulya katur winot ing gègèthèk
wus sinambung ing uluran aglis
prandene mèh abis
kèndêl uluripun

sigra tinarik dipun dhêpani
kèndêl gèthèk manggon
Sèh Mongraga salat nèng gègèthèk
wêktu luhur pan salat pribadi
nutug dènya mupid
bakda salatipun

mapan têksih tali dèn dhêpani
rêkasa wong roro
kinèn lèrèn salat agêgêntèn
Angganala ingkang anikêli
dangu dènya narik
bandhul tan tumimbul

kawit wisan-gawe dènya anjajagi
lêbêting têlaga
kongsi lingsir luhur akir
malah manjing wêktu ngasar

wus antara bandhul tumimbul tinarik 
Sèh Mongraga nabda
jroning pirang dhêpa iki
samya matur kang liningan

kalih atus dhêpa langkung sèkêt kalih
dhêpa lan sêbêlah
lêbêting têlêng têlagi
babagan sumbêr Bêthara

dene ingkang babagan sumbêr Ngarnini
pan sami kewala
kaot tiga sêbêlah thil
pan lêbêt sumbêr Bêthara

kalih atus sèkêt kang sumbêr Ngarnini
kang ragi bang wetan
pan akathah kaotnèki
satus kawan dasa dhêpa

langkung pitung dhêpa saasta puniki
kang kidul lêbêtnya
satus tigang dasa katri
de kang kilèn lêbêtira

satus dhêpa langkung sèkêt lêbêtnèki 
Sèh Mongraga nabda
yèn mêngkono wukir iki
dhuwure kandêling toya

upamane lir dangdang binêkan warih
jêroning têlaga
ing Ngêbêl luwih pribadi
tan ana kang mêngkonoa

ya wus êntasêna sêkathahing tali
sigra Jamil Jamal
lan Angganala tan kari
samya ngêntasakên tambang

mèyèk-mèyèk wong têtêlu ngêntas tali
binuang ing jurang
gya wangsul mring gèthèk malih
anutug dènya lulumban

cinarita Sèh Mongraga nèng têlagi
kalih têngah wulan
nèng gèthèk têngah têlagi
minggu datan angandika

Jamal Jamil asring mêntas maring wukir
ngupaya nyamikan
Angganala kang nudingi
prênah panggonan wowohan

palakirna gumantung samya ngêmohi 
kapêndhêm kasimpar
gadhung suwêg wi gêmbili
kimpul jugul karayana

kêpêl pêlêm kêmlaka pakèl kuwèni
myang sawo sarangan
kokosan duryan lan manggis
gowok kêtos bêntis nanas

mundhu andhi-andhi kêleca kêcapi
pucung pace pucang
kucacil dhuku myang wuni
wênèh bêndha dhuwêt nangka

kang jambu wèr kêlampok kluthuk ngêmohi
maja jêram gayam
sêmpu sêntul pukianjing
widara wrêsah rambutan

pête jengkol kumlandhingan ale usit
suka Jamil Jamal
tan sagêd mangke sisirih
sarwana ingkang pinangan

samyambêkta wowohan saangsalnèki 
ginembol ing sinjang
wangsul mring gègèthèk malih
tinatèng ron rundamala

sinaoskên nèng wurine Sèh Mongragi
wowohan mawarna
sêgêran kang manis-manis
nanging Ki Sèh Amongraga

siang dalu tan arsa wuwus kawijil
wiwal ing kaanan
dènya salat miwah dikir
datan kawêdhar ing lesan

namung isimulah angluhurkên daim
kusta ismu ngalam
ngalamat mêrdika jisim
tan mangèn pinangeran

angganira anggêlèthèk nèng gèthèk pring
sira Sèh Mongraga
raganira lir kaywaking
dadya wêktu jamak kasran

pêndhak subuh panaul suhul ing Widi
bengatirèng Suksma
layap liêping pangèksi
bakda saking kaluyutan

nanging mêksih minggu kewala tan angling 
nalika têrkadhang
dhahar wowohan sakêdhik
tan langkung tigang kêlêdan

sawusira sinungkên Ki Jamal Jamil
pan samya tinadhah
wong têtêlu tuwuk bukti
anggambuh Sèh Amongraga

mêngkana dènya minggu
Sèh Mongraga anèng têlaga gung
kajênêkan kakênthang anèng gèthèk pring
yèn siang tan manggih seub
dalu tan kauban wangon

Jamal Jamil yèn dalu
kathah warnane ingkang kadulu
sru swaraning têlaga myang wana wukir
kang kumrosak kang jumêgur
ulam gêng-agêng akoyok

kang alit ting kêcubuk 
samya molah amilar baliwur
tibèng gèthèk gumalebag lir dèn sungi
marang ingkang mara ranu
kang miat pating dêngongok

sabên kalane surup
têksaka gêng alit samya mêtu
saking ronge anglangi samya kaèksi
ingkang ngalèr ngilèn ngidul
ngetan gêng alite katon

wong têlu sukèng kalbu
sring ambakar ulam lêt sêdalu
ulam palung kêpaung pamilarnèki
tibèng gèthèk pring tinubruk
rêbutan ulam mêncolot

mêngkana èsthinipun
ulam kang nasar pamilaripun
yèn janmaa nyaoskên angganirèki
kadhahara sèh mongluhung
kula punika ing raos

agurih tanpa bumbu 
anyir tan manasak daging ulun
dhuh suawi enggal dhaharên wak mami
mina mêngkana liripun
lumaku dhinahar mêngko

Jamal Jamil gêgêtun
palung kang pinangan raosipun
samya muwus ya talah wak palung iki
rasane asor binumbu
agurih anyir acumlong

Angganala sumaur
dhasar wus adate raosipun
ulam ngriki sanès ulam kali rawi
tur puniku tan binumbu
matênge mung kinalopok

Jamal Jamil sumaur
inggih lêrês gèn dika ututur
dhasar enak iwake ing Ngêbêl niki
Jamal Jamil tuwuk-tuwuk
mangan iwak themal-themol

sabên dina nora wun
ulam kang milar mring gèthèkipun
pan wus dadya rijêkine Jamal Jamil
ya ta Sèh Mongraga wau
sêdya wus luaran ing don

wusana ngandika rum 
mring Ganala dèn kêparèngayun
lah wis payo mêntas saking ing têlagi
sira mulihèng wismamu
manirarsa lunga andon

padha andum rahayu
kajatira sêlamêt mêmacul
ia muga-muga yèn sira sêsabin
tulusa kang sira tandur
ia bisaa kawêton

dene sira atugur
ring manira sumungku tutunggu
ya wus bangêt tarimèngsun mring sirèki
Angganala matur nuwun
inggih mugi kang sayêktos

kaula sal pangèstu
sabda paduka kaula suwun
Sèh Mongraga pangandikanira aris
ya padha-padha bae wus
pinggirna gèthèkmu gupoh

gya winêlahan gupuh 
gèthèk manjur mring pinggir kang kidul
nulya prapta mantog ing gisik têlagi
samya mêntas saking ranu
gèthèke nulya binodhol

wus tatas talinipun
rut gêlamit ing gèthèk wus rampung
tan antara kocak toyaning têlagi
mawa lun ing samodra gung
ombak maputêran umok

sigra kang gèthèk larut
sirna kabèh tan ana kadulu
sawusira gêmpang gèthèk pring tan kari
arèrèh ombaking ranu
wus pulih dhêndhêm anyarong

Sèh Mongraga nabda rum
êndi mêrgane kang bêcik mudhun
arsa laju kaula mêngidul mami
Ki Angganala umatur
ing Selapati kemawon

wontêna rumpilipun 
kêdhik nanging wontên enggalipun
lamun parêng paduka amba aturi
mêngalèr mêrgi kang wau
mring wisma kaula manggon

asarèh anèng dhusun
ing Watusaba rêrêb karuwun
sawontêne kaula badhe nyaosi
yèn sagêd sêkul sênanjung
Sèh Mongraga ngandika lon

wus bangêt tarimèngsun
marang sira Angga prasêtyamu
namung untapêna tuduhêna mêrgi
kewala kang laju ngidul
umatur sêndika gupoh

lumampah anèngayun
ing ardi Bunglêgi mêrginipun
anjog mêrga ing Gênting tawang tumawing
rêmbên dènira tumurun
praptèng Selapati menggok

ngidul ngetan tumurun 
mêrgi siluk rumpil likak-likuk
wus kêliwat ing gênting lingir tumawing
mêlipir têmbing jrang cêrung
rèjèng pèpèrèng parang rong

anjujur suku gunung
nulya praptèng pêdhukuhan dhusun
ing Cama lan ing Wotarèn pinggir mêrgi
wus èmpèh anjog mêrga gung
Sèh Mongraga ngandika lon

ing kene bae uwus
sun tarima lèhmu ngatêr laku
bokmênawa kêtrima gonmu sêsabin
yèn ana sanakirèku
susah sawah tan kawêton

wèhana wiji pantun
têlung wuli kewala ya uwus
wong ing Watusaba kang bisa sêsabin
tinub ing anak putumu
kang adoh-adoh mêrono

Angganala andhêku 
dhêku sarwi matur nuwun-nuwun
inggih nuwun kêlangkung kapundhi-pundhi
kaula mêstaka ulun
tumanêm anèng pêpanon

ya wus padha rahayu
payo sêsalaman lumastantun
Angganala gupuh nêmbah-nêmbah mundhi
asta pinundhi ing bathuk
angalap bêrkah tuajoh

sawusnya salamipun
gya Jamal Jamil salaman gupuh
inggih sami kewala andum bêsuki
bêgja têmên dika niku
pinaring sabda kawêton

tamu puniku besuk
dika dadi pangungsèn nak putu
sêkathahe wong tani kang cêlak têbih
mring dhusun Ngêbêl mêriku
ing Watusaba angênor

pan dadi panjang kidung 
wong tani kang arsa sawah tulus
mring Watusaba minta wiji mêjani
gêdhang ayu suruh ayu
krêp lèh slawat jambe suroh

gih wakne sukur-sukur
dika sagêda barêkat cumpu
Angganala andhêku ngling inggih-inggih
mugi yêktosa ing besuk
wusnya sêsalaman karo

Sèh Amongraga laju
wus tinuding anjog ing mêrga gung
tatiwangan mahawan ing wana wukir
angêncêng sukuning gunung
gênêngan jujur jurang jro

andêdêr dalan ngidul
kang dumugi mêrgi Lorogpanggul
kadhang asring kêpapag tiang agrami
kang ngunthul miwah pipikul
Sèh Mongraga mimpang menggok

andarung lampahipun
lamun kêdalon tansèng wana gung
sabên punthuk gua-gua dèn ampiri
praptèng tanah Lorogpanggul
ardi Sêkêthi kumroyok

tan ana longkangipun 
tandhês mring pasisir pisan kidul
ardi Pusêr ardi Topèng ardi Munjit
ardi Goang ardi Wungu
ardi Cula ardi Wangon

ardi Brok ardi Têlu
ardi Danyang ardi Marabangun
ardi Sitirêbah ardi Banakaki
ardi Pura ardi Pugut
samêrga andudukwuloh

Sèh Mongraga nèng tanah ing Lorogpanggul
anjajah ardi Sêkêthi
myang kang wontên guanipun
mèh sabên kang wukir-wukir
ana guane mêlongo

gua Bèkèl gua Pacêl gua Rêngu 
gua Jangglêng gua Rêmik
gua Sèdhèng gua Sumbu
gua Krèwèng gua Gupit
gua Lètèr gua Cerong

gua Sangsang gua Karag gua Tarub
gua So gua Sêmpati
gua Burêng gua Racun
gua Tuak gua Lapis
gua Bêntur gua Brondong

miwah gua Sêjana gua Kumukus
kang saratri kang tri ratri
kêtrima lampahirèku
tan ana pancabayèki
sêsasi nèng tanah Lorog

kadhang wontên wong ngampirkên marang dhusun
Sèh Mongraga datan apti
sring kèh janma amumunjung
sêkadare wong ing wukir
Jamal Jamil warêg sugoh

ya ta wau ngalèr ngilèn lampahipun
umanjat sumêngkèng wukir
pucakipun ardi Dumung
kêlangkung rumpil ing mêrgi
arang kang bisa mêrono

sinêngkaa saking êlèr saking kidul 
kilèn wetan apan sungil
sela gêng-agêng amathuk
magol amêpêti mêrgi
kabunton sela kang mangol

angêrèkèl mêrgi rumpil nut pêndhukul
nètèr pinggir jurang bangbing
lêmpong tumiung nyakêdhung
ngadhuwêng ngaluwêng dhêmping
lampahe angayut oyot

wus animpah saking lêngkong bangbing trêjung
lajêng umanjat mênginggil
sela bênthèt sapêndhuwur
tapis lapis ingkang siti
samya bêlêdhag nêla jro

rêrongkobing lang-alang gêlagah rayung
dhukut mrakan lan gêrinting
myang kaywagêng-agêng taun
bondhot rèndhèt bendha bandhil
gadhêl butrawali wowo

wêwalêdan olad-alid wawal wuwud 
walulin pênjalin cacing
rêngkêding ardi grêng rungkud
Jamal Jamil dimik-dimik
prandene asring kêblowok

Jamal lamun kêjêblos Jamil kang dudut
Jamil tiba Jamal narik
wong roro pating bêrêkuh
têla sasab tan kêtawis
blêng kagyat lamun kêjêblos

watês cêcangklakan tangane angayut
gujêngan sêcandhaknèki
sarta tinulungan wau
Jamal Jamil kawlas-asih
sikil tan kandhas mêksih jro

Sèh Mongraga mring Jamal Jamil wlas dulu
sring kalêbèng têla wukir
nabda ywa sira kêsusu
kèh têlane jro acuri
ati-atinên kang alon

samya matur punika inggih kêlangkung 
kêdah kauntal ing siti
sabab têla tan kadulu
dede dêdalaning janmi
pantês dalaning rong-orong

lah wus payo kang alon manjat mindhuwur
kurang thithik nuli prapti
umatur sumanggèng kayun
sumêngka lampahira ris
praptèng pucak wukir manggon

pan ambathok makurêb pucaking gunung
wit kusambi gêng sawiji
lingiring tambi sêprangkul
oyod mawalikan tindhih
witing kusambi gêrowong

kadya gua nguwêng-uwêng sumaruwung
jrone growonging kusambi
wontên rêca têksaka gung
anglir têksakarsa mijil
si têla minangka êrong

Sèh Mongraga dènya sênêt anèngriku 
wiarira winatawis
kawot tiang wolu likur
Jamal Jamil ciptèng kapti
tumingal rêca anèng rong

layak kiye manut jênêng ardi Dumung
patut lan sajaking ardi
cinatur pan pitung dalu
anèng gua wit kusambi
tangat toya mum ngêlowong

swusira nutug dènira sumungku
kitrah ing tyas pitung ari
luaran dènya adunu
Sèh Mongraga ngandika ris
lah payo mudhun mêngisor

samya matur sêndika nulya tumurun
ngulati mêrgi lianing
mênawa na kang tinurut
kang èmpèh ampahanèki
nalika wontên pêpangol

Selagêdhêg minangka sêkèthèngipun 
tumpuk pasang sumbulan tri
sad-sêd lir obah kumluthuk
agumun Ki Jamal Jamil
dèn waspaoskên miraos

kêna ngapa watu banene gumluthuk
de tan ana kêlah-kêlih
dene tumpukane kukuh
rag-rêg lir dèn ogak-agik
apa wis date mêngkono

nulya laju lêstari dènya tumurun
andalir mêrgi agampil
Sèh Mongraga kêrsanipun
ngidul ngilèn amêsisir
samêrgi-mêrgi rèrèn dhon

wus kasêdya gua pawukiran agung
gua wukir dèn ampiri
kang sêdalu kalih dalu
babagan wukir Sakêthi
kathah pêncu ting pênyonyo

ardi Kidêr ardi Bungkêr ardi Angkus 
ardi Tumpêr ardi Suri
ardi Tawas ardi Wuku
ardi Lumpang ardi Sêmbir
ardi Barat ardi Groyok

ardi Daka ardi Jara ardi Bakung
gua Cabe gua Mantri
gua Jaya gua Jungut
gua Mèdhèng gua Kêling
gua Candhang gua Bongos

gua Tapak miwah gua Balelumut
tanah ing Pacitan sami
gua wukiran agung
angayêng dènya nênêpi
trêkadhang pranggul lan uwong

nèng pucaking ardi jroning gua samun
kang sami lampah nênêpi
doh-adoh pinangkanipun
santri pranakan priayi
samya mumucung lungandon

ya ta wau Sèh Mongraga lampahipun
nut jurang sasêngkan
sêdyanira amêsisir
wus angancik tanah wana Kabarehan

watêsipun wana Kabarehan iku 
kinubêng ing arga
ngêndhêng ngêtuwêng nêpungi
kulon wetan wêkasan pantog samudra

têpinipun jêladri ngêndhêlong nyamut
ran sêgara anak
ngêlojok ngalor angêndhil
babagan kang êlèr kêtangkêban arga

mêksih laju angrong jo gêbyaging alun
sêdhasaring arga
jroning êsong winatawis
apan wontên tigang pêmbandhil dohira

lampahipun Sèh Mongraga nulya rawuh
anèng ardi Lima
wetaning sêgara siwi
apan ngongkang pangol suku ing samudra

anèngriku Sèh Mongraga kêrsanipun
anjajah guarga
nèng Selagênthong tri ratri
ardi Lima kathah kêbuyutanira

anèng Watukêmbul apan kalih dalu 
nèng Dièng kanêngan
nêm ratri angalih malih
anèng luwêng sirah blêrêng kawan dina

malih laju mring luwêng upas sêdalu
anèng patungtuman
sêdalu anèng Pringgadhing
sarêtri gya nèng sumbêr Pusêr sadina

kalih dalu nèng karêman Jatiwuyung
anèng Sidalaya
gangsal dina linggar malih
nèng Kêmaya pucake ing ardi Lima

pan puniku samya kêbuyutanipun
dhanyang mêrkayangan
kawingitan mara bumi
ing salêbak wukire wana Barehan

sawusipun nulya ngalèr manjat gunung
urute ingambah
gua wukir kang ngidêri
wana Kabarehan jinajah sêdaya

kawitipun saking ardi Lima laju 
nulya ardi Lanang
ardi Sêpa ardi Dêling
ardi Suralaya ardi Samapura

ing cêmpurung ardi Gêmbêl ardi Buyung
lan ardi Kukusan
miwah ardi Linggamanik
ardi Bahang ardi Bathok ardi Braja

ardi Kucur ardi Mêrang ardi Kukus
myang ardi Kukusan
lawan ardi Tamansari
ardi Mêlong ardi Pilang ardi Malang

ardi Kêmpul miwah ardi Watudhukun
myang ardi Songbanyak
ardi Bongkot ardi Klumpit
ardi Krokoh lan ardi Paranggumiwang

ardi Mungkur ardi Bale ardi Punjung
ardi Sanggarama
ardi Wogan ardi Guling
ardi Besèk ardi Bras ardi Pongkalan

ardi Bawur lawan ardi Luwêngsèwu 
myang ardi Balega
ardi Lorèng ardi Puntir
ardi Bawang ardi Cèkèh ardi Kala

ardi Jurung ardi Layang ardi Runtung
myang ardi Wawaran
ardi Crêma ardi Wati
ardi Kisi ardi Rumbi ardi Saba

ardi Tulus ardi Pusêr ardi Tukung
lan ardi Rancakan
ardi Dangu ardi Rantri
ardi Kadiloka ardi Sarasêja

ardi Gêmpung ardi Caluk ardi Pasung
myang ardi Têbêkan
ardi Wok ardi Cêmêthi
ardi Busur ardi Kênur ardi Pêgat

ardi Kayut ardi Kêmpul ardi Munggut
myang ardi Carura
ardi Depok ardi Manik
ardi Sapu ardi Tênga ardi Barak

ardi Jêmbul ardi Bang ardi Kumêndhung
ardi Kalantaka
ardi Gada ardi Dèwi
ardi Tua ardi Dalêm ardi Lola

ardi Undhuk ardi Taluh ardi Têpus 
myang ardi Jaruman
ardi Kêbut ardi Candhi
ardi Tirêb ardi Conthang ardi Rêmbat

ardi Rêgu ardi Karanggajah nêngguh
pantog ing samodra
pagêbyuraning jêladri
kèhing ardi gunggung sangang dasa sanga

gunung-gunung watês kang ngidêri têpung
wit ing ardi lima
wetan pinggiring jêladri
wêkasane têpung ardi Karanggajah

samya munggul jog kacob ing samudra gung
langaping sêgara
pandhêlonge winêtawis
yèn ta dharat lêlampahan saonjotan

anrêmbuku pungkasing ardi puniku
Lima Karanggajah
sêmune angkêr awingit
praptèng parang amirangrong Sèh Mongraga

anèng saandhaping wukir 
pêpangol ing kidul kulon
aningali gua kadung-kadung
mêrgine asungil
karang sela lêmpitan
pangol mungal ing samudra

Sèh Mongraga widak-widik
tanpantuk mêrga kabunton
tan kêna winawan langkung ewuh
wagugên ing galih
lir satarsa matêrang
tirah-tirah ingayêngan

miwah sira Jamal Jamil
pating kulithih wong roro
angupaya mêrga tan kêpangguh
Sèh Mongraga ngungkih
solahe lir brêmara
angingsêp sari kincipan

gua kang minangka sari
pagolan mêrga pakewoh
pisah kumpul pêncar wong têtêlu
angupaya mêrgi
aso sami ararywan
nèng sor wit nila kucila

riringa angaring-aring 
sarya myat gua kêtonton
cat kêtingal kadhang tan kêdulu
kacobing jêladri
kêlamun alun êrad
lawanging gua kêtingal

yèn rob aluning jêladri
lawanging gua tan katon
sira Sèh Mongraga ngandika rum
marang Jamal Jamil
lah paran karêpira
kang êndi mêrga mring gua

umatur Ki Jamal Jamil
sumanggèng kêrsa kemawon
amba tan lênggana pan tumutur
nadyan têkèng pati
datan nêdya suminggah
kèmêngan Sèh Amongraga

anulya wau ningali
oyod pupunton maring sor
mubêd lir anaman sulur pêngkuh
kukuh tan kêwatir
kacob ing tirta sobrah
oyoding nila kucila

mèsêm lêjar Sèh Mongragi 
jalaring mêrga kêpanggoh
nulya Sèh Mongraga gya tumurun
nut oyod aririh
sigra Ki Jamil Jamal
samya tumurun tan samar

nuju alun angêrodi
prapta ing kandhasan alon
lêmpiting dhampengan anglululumut
liniwatan limit
minggah sela panjatan
mênginggil undhak-undhakan

rikat lampahe wus prapti
tumama marang gua jro
sigra alun gora gumaludhug
kumucak nangkêbi
mêngkana Sèh Mongraga
nèng jroning gua Sraboja

kathah tilasing ngalêwih
lawang kang minangka regol
sawetaning lawang wontên ranu
tuk tawa ambêlik
kêbêk tan mili lukak
awêning nyarong lir kaca

karênan Sèh Amongragi 
nèng gua Sraboja kaot
langên tiningalan rakitipun
tan wontên kang mirib
lawang jro tundha tiga
kanan keri lir tuwuhan

pisang tundhun têbu cêngkir
rekane kadya sayêktos
lamun cinêlakan ukur-ukur
tan pati kaèksi
mangsuk malih Mongraga
ing wiwara kaping tiga

sangsaya pêtêng kaèksi
kêtampêk pêksi saking jro
pêksi lawèt karab ambêrubul
swaranya gora tri
gumrêbêg tanpa rungwan
lir salaba abubulan

samya anglawat umijil
sabên suruping surya yom
lawètan anglawat sabên dalu
dènya kambu mijil
enjing masuk ing gua
ya ta Ki Sèh Amongraga

nimpang sarwi salat mahrib 
praptèng bakda ngisa mansoh
sawusnya atangat tatrap suhul
têwakup ing Widi
anèng pipining lawang
tar wang wêngwênging gua

cinatur sêdasa ari
nèng kamaring gua manggon
arêmêng kewala datan limut
sêbarang kaèksi
akathah kanthanira
sangkêp sining pêkamaran

lukitaning kèni-kèni
reka lir sayêkti tinon
sagotra-sagotra karang ulu
sarwana sêkalir
sêkathahing rêrênggan
agiris Ki Jamil Jamal

myat rekaning karang-karang
kamaring gua Sraboja
lir patilaman narendra
saupacaraning pura
mêngkana Sèh Amongraga
sumungku nèng jinêm karang
maksud bengat kaênêngan
alayap panaul pana

pêndhak subuh dènya kasran 
wêktu subuh luhur ngasar
mahrib kongsi praptèng isa
aplal bangidan jamingan
kasran min layu gayiran
acipta utamèng titah
sukuping wêktu sapisan
ing dalêm saratri siang

sigêg munthu datan obah
mêrdika pancadrianya
cuthêl thokthêl tanpa ulap
lêpasing tyas wus watêsan
sucining Hyang Maha Mulya
campuh sampurnaning tingal
kêtingal tan tiningalan
awujud tan kawujudan

amuna tan munasika
manggon tanpa ênggon gyanya
mênêng datan kaênêngan
êninge Sèh Amongraga
arêgu datan mirugu
asênêt dènira sunat
sanitya tyasing kasêtyan
purbaning Hyang sanalika

kang sasmita kasatmata 
kusuma kang sumaringah
têrate tuwuh ing lawang
asri mayêng mayang-mayang
pan anggitan surèngpatya
angroronce rêrancangan
lir orehan sutra jingga
sakêdhap tan kêtingalan

rambah ingkang kawistara
wontên thathit nèng samudra
ubêding thathit sastra Rab
surat eklas pan tetela
sastra kilat kilah-kilah
maya-maya amêrkata
Sèh Amongraga nuksmèng tyas
têwakup sukur ing Suksma

nulya nis sasmitaning Hyang
luar ing paningal wantal
bakda subuh wayahira
Sèh Mongraga ris ngandika
payo sêdhêng aluaran
lan pirang dina nèng gua
umatur Ki Jamil Jamal
pan sampun sêdasa dina

gya umangkat Sèh Mongraga 
linggar saking jroning gua
praptèng kori jawi pisan
nganti roding lun samodra
sigra mijil nampak parang
nulya nyandhak taru lata
rumambat anut tungtungan


nêracah gya alun prapta
nêmpuh parang magêbyuran
mabun ambêlêdug gora
jumêgur muncrat sumirat
gumulung lun mawalikan
isthaning alun upama
kadya janma têtamuan
Mongraga kala nèng gua

pangêsuking alun kadya
nututi akèn wangsula
cua lir tan kalanggatan
ya ta Ki Sèh Amongraga
wus praptèng pasir dharatan
nèng kêndhiting Karanggajah
sasor wit nila kucila
samya ararywan sêsangat

ya ta wontên wong kang prapta 
kulambi erean jala
abêbêd pelah rajungan
asabuk polèng balêdhak
ikête sogan wus luas
anyêngkêlang arit bapang
wau Ki Sèh Amongraga
ya ta sarwi atêtanya

lah dika katuran sabda
ing wingking pundi pinangka
ngajêng pundi kang sinêdya
dene nèngriki alangka
tan wontên ingkang puruna
anèng kêndhit Karanggajah
pancèn tan kambah ing janma
Sèh Mongraga lon ngandika

yèn dika tanya maringwang
manira santri bêbara
ulungan angulandara
sêdya tirakat kewala
anusup wana wulusan
pan aran santri kewala
ro puniku kancaningwang
runtungan sêparan-paran

arane Ki Jamil Jamal 
nulya bage-binagean
Ki Jamal nambung têtanya
ki raka sintên sinambat
saking tambête manira
lan pundi wisma andika
nauri kang sinung ujar
bagus tanya wisma kula

punika ing gunung Lima
Arisbaya ran manira
milane manira prapta
jêge baguse punika
siyèn anèng ardi Lima
andêlajah pêkarêman
nut kêrsa sêparan-paran
antara lêt tigang dina

kula tututi tan ana
anyana lamun palastra
adat kang wus kêlampahan
awis kang bisa mantuka
lajêng kêpulung kewala
salèh anèng pêkarêman
mêrkanyang nèng Kabarehan
mangke tan nyana kêpanggya

anèng ing nila kucika
ngriki gih tan kêna kambah
gus saking pundi wau ta
Sèh Mongraga ris ngandika
manira saking jro gua
nênêpi sêdasa dina
tan ana janma kang prapta
anjurudêmung nèng marga

Arisbaya duk miarsa 
sangêt dènira gêgêtun
ngunandika jroning kalbu
wong iku dudu wong ala
sayêkti janma linuhung
sun tanya nora pêsaja
amêndhêm kula wong iku

baya trahing wong utama
pasang pasêmon sumunu
antêng jatmika aruruh
solahbawane kêtara
mêngkana grahitanipun
Ki Arisbaya norraga
tumungkul aris umatur

botên anyana ing lampah
kêlamun manggih rahayu
datan wontên wong kang purun
lumêbêt gua Srêboja
saking ikêre kêlangkung
mangka paduka punika
nèng gua sêdasa dalu

wilujêng tan kabêncana 
ya angsal idayat ingriku
kaula langkung jumurung
Sèh Mongraga angêndika
paman sun tanya satuhi
winastan gua punapa
Arisbaya aturipun

mila ran gua Sraboja
warti duk kala rumuhun
wontên panjênêngan ratu
ratu sabrang angêjawa
wasta Prabu Sasrabau
praptane nitih dipanngga
lan pra garwa dyah yu-ayu

winot anèng ing pêlana
jujuge ing ardi kidul
ardi Katongan mêngidul
anjog ing Samparpalihan
ngambil pawèstri warna yu
mila ran Samparpalihan
nyampar milihi dyah ayu

kathah parèstri binêkta 
laju ngetan lampahipun
kèndêl pupunthuking Pênggung
rêrêb sapucaking arga
sagarwa wadya nèng Pênggung
winastan jati cangcangan
nèng nginggiling ardi Pênggung

nulya ngetan mring Kêlayar
rarywan ngabên-abên sawung
karang gêng têpining laut
Karangdalêm wastanira
lan Karang pêngabên sawung
duk kinarya pêngabênan
kêsukan lan balanipun

gya praptèngriki punika
pan anêbar balanipun
sakèhing para tumênggung
wisma ngubêngi ing praja
ajèjèr kubêng atêpung
pêpatih kang wêkas wetan
nulya bupati sumambung

anulya dadya prajarja
kêlangkung panjang apunjung
winastanan prajanipun
nêgari ing Kêbarehan
lami arjaning praja gung
lami-lami kang nêgari
sirna tan kongsi tumurun

mekrad wus akarya tilas 
ingriki sêdayanipun
pan salêbak wukiripun
ing Kêbarehan punika
wukir Karanggajah anjrum
ing suku kacob samudra
ing samudra sukunipun

mila ran gua Sraboja
pajungutane Sang Prabu
Sasrabau kinanipun
ngêdhaton nèng Kêbarehan
mila angkêre kêlangkung
kêtêlah dalasan mangkya
gua Sraboja puniku

sangkêp kêprabon narendra
saupacaraning ratu
wong kang wus sinung pandulu
kêtingal sawentehira
barang sakèh kang kêdulu
sira Ki Sèh Amongraga
amirangrong denyandulu

Pratelaning kalêpatan ing panyithakipun.