praptèng praja Wilatigta gya cumundhuk
byantarenirèng narpati
Ki Nom nyandhak gêndhaga wus
pribadi sarwa sinunggi
munggèng ngarsaning sang katong

gya ingasta gêndhaga binuka sampun
curiga liking-liling
nata umaksarda ngungun
rêspati pelag nyênêngi
prabu dèrèng nate tumon

a la gène warnaning kris luwih bagus
jêng pamasa wali-wali
dangu Ki Nom dera atuk
karya karananing dadi
Ki Nom gèdhèk sarwi joto

tan umatur minggu kewala tumukul
tandya jêng sri narapati
mundhut priksa pra tumênggung
sêkawan kang samya jagi
ing patrapira Supanom

pra bupati tur piksa têrang têrus
purwa madya wusananting
tuwin robing ponang laut
sebak wedang mina mati
tansah gagêtun sang katong

ancasing tyas sri narendra yun manayuh
ring sanggar pamlêngan ngèsthi
ngaturkên kris dhapur sèwu
mring dewa kang paring wangsit
tandya narendra ngêdhaton

mung sasmita wus bênêr ingku sang prabu
kang dadi srananing bumi
kêris siji dhapur sèwu
têmbe kagêm pra narpati
ing tanah Jawa mung roro

sôngka têngên Ki Sangkêlat wastanipun
kering Nagasasra iki
julukana sakarsamu
wus nir syaraning dewa di
sang nata tumêrah alon

dupyantara prapta ri Suma sang pabu
karsendra miyos tinangkil
biyada lagsma gumrudug
nèng sanaparasdya rukmi
patih punggawa sumaos

pêpak andhèr kadi ngadad lênggahipun
sang nata ngandika aris
patih wratakna dhawuhku
praja desa wana ardi
yèn ing mêngko karsaningong

wus têtela iki kris kang dhapur sèwu
ing mangke ingsun asmani
Ki Sagarawedang mungguh
awit prabawaning kêris
mahya wedang sagara rob

jarwèng dewa Nagasasra dhapuripun
lawan malih karsa mami
Ki Nom sun wisudhèng lungguh
karilan pangkat dipati
ing guling mandhirèng kono

sun paringi triman wanudya atmèngsun
sandika kiyai patih
gya ingundhangakên sampun
warata satanah Jawi
nata kondur angêdhaton

kanjêng ratu tandya rawati wus mêthuk
nèng wiwara môndragini
nahên patih pra tumênggung
bubar ingaturan mampir
marang kapatihan ngaso

yun anggusthi bawah mantu dalêm prabu
tata pranatan wus dadi
panggihnya datan cinatur
samana rêkyana patih
mancal donya praptèng layon

tanpa sakit jêjalaran wit wus sêpuh
pandoning dewa tan gingsir
sang nata sadarpa ngungun
samana karsaning aji
nimbang patih kang gumantos

ciptèng nata tan ana ingkang panuju
munah ingêring nagari
kajawi sajuga amung
Tumênggung Daha Kadhiri
digbyambêg lukita kaot

duk samana tinimbalan wus cumundhuk
tampi dhawuhing narpati
winisudha dadya wêngku
warôngka pangkat dipati
nêdhêng dhasar prawira nom

wus lêstari dhawuh pangandika prabu
kalilan laju nggrênggani
matah ingêring karatun
laju têntrêm tata titi
ruwêt rusuh cipta bolong

kawarnaa Jêng Sun Kali tyasnyemut
dènira kanggenan Kyai
Sangkêlat pusakèng ratu
ing kalbu ngraos tan wajip
tindak ring Dêmak yun panggoh

lawan Radyan Dipati Bintara pangguh
jêng sunan ngandika aris
hèh jêbèng wêruhanamu
iki kris pusakèng bumi
ing têmbe papundhèn kraton

kang bawani bawana ing buwana gung
wahyèng wahyu kobra yakin
murwani Dêmak Sang Prabu
jêng radyan dipati tampi
sandika dadya pasêmon

wusnya sinung jêng sun pamitan sampun
karsa mlaya jajah bumi
sangking Dêmak ngulon ngidul
gantya kang pinurwèng kawi
tanah Baglèn ana uwong

taniyuta Cakrajaya wastanipun
dhukuh Bêdhug wetan kali
Bagawônta pêrnahipun
pangupakartining urip
dèrès klapa sarwi sêndhon

wa pujian iya ora wuwusipun
mènèk midhun ora lali
iya ora sêbutipun
godhog kilang sru dêrmimil
iya ora tanpa pêdhot

lamènira wêntawis rongpuluh taun
rèrèn yèn turu lan bukti
saliyane bukti turu
datan kandhêg siyang ratri
warnanên wali kinaot

Sunan Kali ingkang midêr jajah gunung
manjing jurang têrjung sungil
kèh kalèn kalit tinurut
praptèng dhukuh Kêdhu mèksi
anèng janma dèrès elok

sru ngandika hèh janma sapa aranmu
de sadarpa ambêk tèki
munggah mudhun gawa bunbung
sun lumyat dèrès sirèki
kang tinanya matur alon

hèh kisanak dika têtanya maring sun
Cakrajaya têngran mami
pakarya pangupa idhup
dèrès klapa sontên enjing
siyang nadur tanêm tuwoh

kèndêl muwus iya ora pujènipun
jêng sunan ngandika aris
kisanak pujimu klèru
mbok coba nuruta mami
Alah Allah aja pêdhot

tandya mèstu Cakrajaya pujènipun
anut wulangnya Jêng Kali
Alah Alah datan katun
dupyantara pitung ari
kabuling pamuji kaot

dènnya nitis gula dadya rukma mancur
slawe tanggêp kagyat mèksi
Cakrajaya arda ngungun
kabèh gula dadya rukmi
apa ucapku kang mados

ana ngêndi wonge kang awèh pitutur
sun ngupayane yèn panggih
saparane ngong hyun mèstu
sakala pangkat ngupadi
nèng pagêr wetan kapêrgok

Sunan Kali nguntara tan nolèh pungkur
Cakrajaya nguwuh jêlih
marudasta muwus sêru
kisanak dika andhêgi
sunan rèrèn janma dhodhok

sarwi matur sanak kawularsa tumut
sapurug dika mêkathik
rèh sadarpa yun kapecut
andika mulang duk nguni
muni Allah nora pêdhot

rintên dalu Allah Allah gèn ngong muwus
kula tutug sabta ari
kagyat amba klangkung jumbul
gêndhis samya dados rukmi
sêlawe tangkêp mancorong

kamigilan kawulemut kang sung tutur
kang karya gumlaring bumi
gya ngupadosi panuju
dika panggih wontên ngriki
sintên asmanta sayêktos

pundi wisma andika ingkang satuhu
kula nêdya mèstu karsi
jêng sunan ngandika arum
sira tanya aran mami
Sunan Mlaya de wismèngong

tanah Dêmak sêdyèngsun brene yun têmu
calon wali arda pingging
arsa kabuka tuk wahyu
mangke sirarsa mêkathik
tumutur sakredhaningong

nora kêna wit durung gêntur tapamu
apa kowe glêmsêmadi
nglakonana tapa turu
yèn nyata têmên sirèki
anèng gunung ngrêngga kono

