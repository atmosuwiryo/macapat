Bilih wontên dhawuh dalêm sang aprabu
yasa sêkaran kang nami
uda-raga dara-muluk
ingkang garap kêdah rêsik
ing jawi miwah ing batos

Jroning garap padupan kêdah kumêlun
kang langkêp sêsajènèki
sajèn sabên dintên santun
saupami kirang rêsik
dupa sajèn tan mirantos

Pan saèstu lajêng wontên angin agung
maligi ing griya mami
kang garap kadhang sumaput
botênipun lajêng sakit
têrkadhang tumêkèng layon

Mila kêdah angatos-atos satuhu
botên kenging ginagampil
èstu agêng halatipun
paran kang dipun karsani
kula mung cumadhong dhawoh

Nyai Pujastuti awacana arum
mênggah cacah tuwin warni
atanapi tumrapipun
kacêkaping sadayèki
sumangga uwa kemawon

Sampun mawi wagugên tyas saha rikuh
rêrêgèn kapanggih wingking
janji kacêkap kang pêrlu
kula mangke angaturi
patumbasanipun lawon

Kathahipun salangkung reyal rumuhun
Padmasastra wus atampi
myang sinagahan sadarum
kasaru wau kang prapti
Nyai Sriyatna wus lunggoh

Pujastuti ngacarani tamunipun
mangga dika parêng ngarsi
lami ulun ngayun-ayun
punapa sami basuki
Nyai Sriyatna lingnya lon

Pandongamu iya bèng padha rahayu
nahên para tamu sami
sadaya atur rahayu
Nyai Sriyatna nanggapi
iya padha karahayon

Pujastuti amingsêr dènnira lungguh
sarta aturira aris
bok cilik bilih panuju
winantu dhanganing galih
badhe damêle pun Bruwok

Rèhning kula dèrèng sumêrêp saèstu
bab sarat amangun kardi
sajèn ing sasaminipun
bucalan mulèn kêndhuri
sadaya punika borong

Dhuh bok-cilik ngandikakna warninipun
kula lajêng nyadhiyani
Nyai Sriyatna lingnya rum
iya aja walangati
lah mangkene kang wus klakon

Sadurunge ngadêgake ingkang tarub
sumur sajroning capuri
lan sakiwa têngênipun
kabèh sarat dicêmplungi
krambil satabone wutoh

Lan pêndhêman iku prêlokna rumuhun
ing ngarêp regol ing jawi
myang ngarêping pintu-pintu
kang kaambah nambut-kardi
tuwin têngah latar kono

Lan ing dlanggung prapatan kang bakalipun
ingambah benjang yèn mulih
marang omahe kang jalu
barêng kalawan buwangi
kabèh iku dikalakon

Kang pêndhêman arupa lênga nyagêndul
kalawan kang tigan pitik
kêmiri kang gêpak jêndhul
kluwak dhêle kacang ruji
gêrèh pèthèk ampo uwos

Dhuwit amung saprapat tan kêna langkung
dadi siji diwadhahi
ing êmpluk anyar tinutup
bêndha dene kang nèng takir
jênang abang baro-baro

Gêcok mêntah matêng gantale ywa kantun
de buwangan saka kori
pawuhan pakiwan sumur
jênang putih jênang abrit
lawan jênang baro-baro

Gêcok mêntah matêng sêkar gantalipun
dhog pitik bêras kêmiri
kluwak dhêle artanipun
saprapat lan kacang ruji
padha lan pêndhêman rêko

Slamêtana adêge ingkang tatarub
rong ambêng sêga luluti
lan rong ambêng sêga wuduk
nêm ambêng basahan nasi
golonge rorikur jodho

Jajan pasar dhawêt rujak wadhah katut
pêcêl pitik jangan mênir
lêmbaran jagowan pingul
jênang abang putih baning
lawan jênang baro-baro

Jongkong inthil pisang ayu sêdhah ayu
pinêpakan abonèki
jambe gambir bako apu
ujub pasrahna mring naib
sayêktine uwis wêroh

Sajèn awit ambêlèh maesa iku
panggang tumpêng krambil siji
jajan pasar aywa kantun
gula krambil jodhog kêndhi
kalasa pandhan sawiyos

Tindhih dhuwit suwung saprapat puniku
ingkang kok anggo susulih
sarat linggih gigiripun
mesa sawuse tinali
iku kudu nganggo prabot

Kêmbên bangun-tulak sinjang tuluh-watu
kulambine wulung langking
gendhong têtêl nganggo payung
klasa ginêlar ing gigir
nulya lininggihan gupoh

Karo jawab mangkene ing têmbungipun
Ki Gumbrêg panyuwun mami
momonganmu dakgo mantu
bisaa babar brêkati
sarta turah karahayon

Sajèn adang manut dêging dandangipun
dandang siji sajèn-siji
panggang tumpêng klapa wutuh
jajan pasar jodhog kêndhi
gula klapa tangkêp wutoh

Gêdhang suruh saprabote ayu-ayu
kalasa pandhan sawiji
rong wang saprapat artèku
arahên rambah kaping tri
dandang binorèhan klomoh

Wusing ngadêg kang kutug aywa kalimput
ing pawon mangkono ugi
sabên wus dadi kang latu
aywa lali anyêmplungi
mênyan mring cangkêming pawon

Sajèn gêdhong bêras ing mangkya winuwus
panggang tumpêng krambil siji
klasa pandhan bêras payung
jajan-pasar gula krambil
lawe kêndhi lawan jodhog

Jadah wajik gêdhang ayu suruh ayu
rêrangkene jungkat suri
kaca kêmbang borèh arum
mênyan nganggo tindhih dhuwit
rong uwang saprapat wutoh

Sajèn pawon gêdhong ulam gêdhong sêkul
gêdhong dharan gêdhong sirih
lawan sajèn gangsa agung
sajèn paturon pangantin
cacah warnane tan seos

Panggang tumpêng jajan pasar krambil wutuh
jadah jênang gula krambil
kêmbang borèh mênyanipun
kaca cilik jungkat suri
klasa pandhan kêndhil jodhog

Suruh ayu saprantine gêdhang ayu
rong wang saprapat kang tindhih
têkan ing sapasaripun
amung rambah kaping kalih
utama luwih ping pindho

Sajèn majang patanèn jaba jronipun
panggang tumpêng pitik urip
klapa wutuh cacahipun
kabèh iku ngloro iji
kalawan rong kati uwos

Lênga kacang uga amung loro gêndul
klasa pandhan têlu iji
panganan tumpêng têtêlu
jajan pasar jungkat suri
kaca mênyan sêkar konyoh

Gêdhang ayu suruh ayu jambe ayu
ênjêt mênthur gambir kuning
jadah wajik pondhoh biru
padha tinêtêla sami
pring sadhapur inthil jongkong

Lêr-ulêran kalêpon gimbal cêngkaruk
palèrèt srabi kang putih
pindhang antêp kalakipun
pêcêl pitik jangan mênir
pitung jodho sêga golong

Sêga wuduk lêmbaran ayam kang wutuh
gêrèh juwi mung sarakit
rong wang saprapat artèku
lan sadhiya mayang wangi
miwah cacarangan suroh

Iku suruh bakal tinlênikan apu
lawan lètrèk têlung warni
kêmbangan pacing tawèku
papasan matêng lan malih
jrudêmung pandhan pinêthot

Mayang jambê lawan sêdhah
sawise tinutul-tutul
lan lètrèk tri warna wau
winiru ingkang prayogi
canthèlna cincinganipun
patanèn de kang pinatah
majang milih dyah kang sêpuh

Sajèn garenda winarna
panggang tumpêng klasa wutuh
jadah jênang pondhoh biru
satangkêp gula kalapa
gêdhang ayu suruh ayu
satundhune pamucangan
jungkat suri kaca timur

Lênga sundhul ing awiyat
jajan-pasar kêmbang campur
mênyan lawan konyoh arum
jodhog kêndhi klasa pandhan
tindhih arta aywa kantun
kèhe rong uwang saprapat
iku mung sapisan uwus

Sajèn adus bakal ngantyan
rambah kaping pindho amung
tumpêng robyong arannipun
kalawan tumpêng janganan
jajan pasar gêdhang ayu
suruh ayu saabênnya
kêmbang mênyan borèh arum

Tindhihe rong wang sêpratapt
patêlêsan lawon pingul
kêmbang sataman ywa kantun
iku kang kinarya siram
wusing adus gya rinatus
kabèh saranduning badan
iya lawan remanipun

Sajèn paès rong rambahan
sarambahane winurus
panggang tumpêng krambil wutuh
pitik urip gula klapa
jadah jênang pondhoh biru
kêmbang borèh jajan-pasar
gêdhang ayu suruh ayu

Langkêp saadune pisan
jungkat suri kaca timur
lênga sundhul mega biru
tindhihe salawe uwang
anadene linggihipun
kalasa pasir kang rembyak
talèmèkira cinatur

Godhong kluwih alang-alang
godhong apa-apa iku
lawan godhong kara uwus
jarik amba myang sumêkan
êncit ing sapantêsipun
lètrèk ingkang warna-warna
kang pêpak kêmbanganipun

Opahe rong reyal sowang
patang reyal gunggungipun
ingkang dènanggo sadarum
klambi jarik kasêmêkan
kabèh dadi darbèkipun
nyai tukang juru pahyas
sapangadêg basanipun

Bakal pangantène lanang
mung kinêrik alisipun
yèn brêngos uga cinukur
tanapi kakêtêpira
kirêrik godhèg pinatut
sajèn talèmèke padha
mung sapisan bae uwus

Sarta ora nganggo opah
amung jarit klambi sabuk
iku dadi duwèkipun
kang ngêrik pangantèn priya
lan sajèn-tlèmèk sadarum
nanging datanpa suguhan
panganan lan iwak sêkul

Amung wedang lan panganan
de tukang pahyas dyah wau
suguhe wedang kang patut
iwak panganan rinampat
sêkul pêthak panjang munjung
binarkat dadi rong jodhang
kang samuwa wujudipun

Nahên sajèning paningkah
panggang tumpêng klapa wutuh
gula krambil ayam idhup
pondhoh wajik jadah jênang
jajan pasar borèh arum
kêmbang mênyan suri jungkat
kêndhi jodhog kaca timur

Suruh ayu sabumbunya
satangkêp kang pisang ayu
lênga sundhul-langitipun
lawe lan kêkalih cikal
rong wang saprapat tindhih mung
sabêruk bras klasa pandhan
sakacu kang lawon pingul

Sanggan sarakit warnanya
patang tangkêp gêdhang ayu
suruh ayu abênipun
sarwa wêtahan sadaya
pari kisi agêl kapuk
lênga sundhul-langit jungkat
suri kaca dom-wajèku

Asêm kunir mênyan kêmbang
borèh arum aywa kantun
anyêtukêl lawenipun
artane nyêlawe uwang
mori putih kanggo tutup
tinata dadi sawadhah
poma aywa na kalimput

Klasa pandhan linambaran
mori putih têlung kacu
linggihan paningkahipun
suguh pangulu binêrkat
rampadan lèmpèr sadarum
tumpêng siji ingkang pêthak
iwak rampadan rong puluh

Panganan olah-olahan
pala pêndhêm simpar gantung
akèhe uga rong puluh
kabèh winadhahan jodhang
kabèh wadhah sanggan wau
sampat rarangkenira
tinata makêndhung-kêndhung

Panêbus sadhiyanana
winadhahan ingkang patut
satangkêp gêdhang kang ayu
suruh ayu saabênnya
pari kisi agêl kapuk
lênga sundhul-ing-awiyat
mênyan kêmbang borèh arum

Jungkat suri êdom waja
satangkêp gula klapèku
asêm kunir lawenipun
tindhihe salawe uwang
srêbèt putih tutupipun
dinokok nèng pondhokira
ênggone pangantèn kakung

Yèn wus ngajêngakên panggya
iku angkate panêbus
tinampan ing biyungipun
kang gawa padha wanodya
milih kang sêmbada sêpuh
yèn wus tinampan nyi wisma
pangantèn anulya pangguh

Pamasange kang tuwuhan
sadurunge nyantri iku
kêmbar mayang rong rakit wus
dawêgane ana papat
kuncunge nanas rumucuh
ingkang sarakit pinasang
cakêt patanèn pinatut

Lamun anglêbokkên ngomah
kudu mêtu lawang agung
kang nampani pra dyah sêpuh
nyuwun ingkang sawab barkah
kang widada sugih sunu
ingkang sarakit pinasang
nèng pondhoke mantèn jalu

Têmbe têmune ginawa
anjajari anèng ngayun
ingêmban kakêmbên sindur
ingkang ngêmban janma lanang
tumêkane ngarêp pintu
tinampanan pra dyah wrêdha
pinasang sapantêsipun

Sapasare kang pangantyan
kuncung kêmbar mayang wau
nanas kang wayah rêmucuh
rinujak lawan dawêgan
apan satangine turu
pinangana sakaliyan
watêke gêlis sasunu

Pinasang cêlak krobongan
roro bonyo dilah sèwu
kêndhi roro isi banyu
kalêmuk roro kang kêmbar
kang sawiji isi banyu
têmpuran kali bangawan
dene ta sajuganipun

Isi bêras miri kluwak
kêmbang mênyan borèh arum
dhuwit salawe wang wutuh
têmbe kanggo salamêtan
kêndhuri sapasaripun
kêlêmuk ro tunutupan
lètrèk gadhung rolathinipun

Palinggihane pangantyan
kang ginêlar ngarêpipun
patanèn dhadhasaripun
godhong kluwih apa-apa
lang-alang godhong karèku
tunutupan klasa pandhan
nulya tlèmèk sinjangipun

Pangantèn wadon lan lanang
banjur klasa batunipun
kumuda kang dadi tutup
sinêbaran sêkar-sêkar
campur bawur arum-arum
lan dhuwit salawe uwang
gêbêgan ingkang gumêbyur

Kacang kawak dhêle kawak
iya iku kacar-kusur
klasa pandhan ingkang alus
dinokokan bêras jênar
kacang dhêle sêkar arum
dhuwite salawe uwang
kang rêsik gêbêganipun

Wilujêngan majêmukan
midodarèni puniku
mênêng bêdhug ing pangêpung
mêmule Jêng Nabi Duta
rasulan babasanipun
sêga wuduk rong ambêngan
lêmbaran rong wadhah wutuh

Pitik wadon pitik lanang
ingkang timbang agêngipun
lombok bang kêncêng sawadhah
winorke kêlawan uyah
wuku ginêrus kang alus
kêmbang kanthil putih jênar
kutug borèh arum-arum

Lan mêmule sanggyanira
luluhur èstri myang jalu
sêga golong jêjêripun
jangan mênir pêcêl ayam
jangan padha-mara iku
kalawan iwak ranjapan
iwak dharat kali laut

Papanganan warna-warna
pala pêndhêm simpar gantung
kang mêntahan kang kinulup
lah-olahan warna-warna
kêtan kolak aywa kantun
apêm kocor apêm abang
sêkar borèh datan kantun

Slamêtan sawusing ningkah
kirim donga pra luluhur
sêga asahan kêhipun
limang ambêng aywa kurang
sêga golong sêga wuduk
jangan mênir pêcêl ayam
lêmbaran èstri myang jalu

Jênang putih lawan abang
miwah jênang baro-baro
jajan pasar aywa kantun
kêmbang borèh lawan mênyan
dhuwit dadya slawatipun
rong uwang luwih saprapat
kang pêpak rarampenipun

Brokohan sawusing panggya
padha lan slamêtanipun
sawising ningkah wau
Pujastuti aturira
dhuh bokcilik kula gumun
de tan wontên kaliwatan
wijiling wuwus barubul

Iki jêbèng isih ana maning
kang durung kawiyos
salamêtan lawan isarate
Pujastuti aturira manis
sarwi angêjogi
pangunjukanipun

Langkung wêlas kula aningali
dharan taksih wutoh
lawan wedang tan wontên kalonge
prayogine sami dènrahabi
kaliyan sinambi
amêdharkên tutur

Kyai Juru myang pra tamu sami
sadaya andomblong
miyarsakkên Sriyatna kaole
dhadharan rinusak cinamik
myang minum wedang tih
wênèh mucang udut

Nyi Sriyatna amêdharkên malih
anakmu si Mênok
gawèkêna bantul jumputane
kanggo turu sawuse apanggih
besuk lamun mulih
iku aja kantun

Lawan ponjèn isi anggi-anggi
winadhahan kanthong
dhewe-dhewe gya nèng kanthong gêdhe
lan guwangi besuk ulihnèki
sabên angliwati
ing kali puniku

Rupa pitik sawiji kang cilik
kêmbang mênyan konyoh
miri kluwak kalawan bêrase
wadhahana dumadi sawiji
mênèk tan na pitik
êndhog bae cukup

Sapasare kudu dislamêti
sêga wuduk golong
sêga punar bêras ingkang anèng
ing kalêmuk uworna kang wradin
salawe wang dhuwit
kanggowa têtuku

Pirantine sêga têlung warni
yèn tan cukup êjog
nanging kudu mangkono sarate
lawan jênang sungsum juruh krambil
diratakna maring
kang padha tutulung

Lan pangantèn sabarayatnèki
kang padha kalêson
kabèh iku namung nirokake
kang wus klakon duk ing nguni-uni
basane ngêluluri
ujaring pra sêpuh

Gumarubyug ingkang prapta maring
lurah èstri ing jro
Kyai Juru gupuh mapagake
Cêbolang Mat Têngara gya mijil
para lurah sami
ingaturan masuk

Pujastuti mapag anèng kori
ingaturan gupoh
samya lênggah banjêng thèrèk-thèrèk
saha atur pambagya basuki
sadaya mangsuli
gih sami rahayu

Suwusira sinunggata sami
nyi wisma lingnya lon
babo para mitra sadayane
mugi samya dhangankên pênggalih
têmpuking pakardi
ing panuwun ulun

Kaparênga sami biyantoni
inggih gotongroyong
nindhihana pakaryan salire
Among Bukti pawon sadayèki
Among Sokanandi
nyêpêng uwos sêkul

Among Bikang Mardeya majibi
ing dhaharan gêdhong
mamanisan myang lah-olahane
Nyi Mong Talijiwa amajibi
dharan wowohan-di
ing sasaminipun

Nyi Mong Kahwa ingkang amajibi
gêdhong wedang manggon
Among Sêdhah amajibi gantèn
Mong Usadi ingkang majibi
loloh atanapi
tapêl rapuh pupur

Pangunjukan kang mawi gi-anggi
pokok srêbat êpos
iman adhêm myang adi-limane
bêraskêncur tuwin êbir manis
sriawan kang saking
pohan pisang kluthuk

Among ganda ngastaa wawangi
lisah sêkar konyoh
inggih anggèr ywa sêmêlang tyase
sêkar buntal kangge benjing panggih
gomboyoking kang kêris
tuwin tutup gêlung

Gajah-ngoling kangge mantèn èstri
miwah karang-mêlok
ulur atur pasumbang badhene
ukêl èstri myang gombyoking kêris
kula nyadhiyani
siyang sontên santun

Pujastuti nuwun aturnèki
malih wacana lon
Among Suka nata lêlangêne
Mong Drawina ingkang mangagêngi
sêgah sadayèki
myang cadhonganipun

Nyai Sukarêna among tami
Mong Busana manggon
Mong Pangantèn nyêpêng dandosane
ngiras pantês ingkang busanani
kang sinungan ing ling
nyagahi sadarum

Tandya mangarsa Rara Mustari
lampahira alon
anyêlaki marang ing ibune
matur ririh gonku caos bukti
ing jêro myang jawi
iku uwis rampung

Pujastuti nulya ngacarani
sadaya kemawon
kula turi dhahar sawontêne
para tamu sami ananggapi
gya dhahar nèng gadri
guyub sarju kêmbul

Jroning bukti Sriyatna lingnya ris
rèhning wayahingong
pan pambarêp kawahane
paningsête apa wus nêtêpi
Kyai Pujastuti
alon aturipun

Nuwun ingkang kawula tampèni
warni pao-pao
isi arta kalih sami talèn
supe lintring-pangantèn kakalih
sinjang lurik bathik
anyatunggal amung

Kasumêkan lalêmês myang bathik
sami anyawiyos
pisang ayu saabon-abone
dharan jadah jênang pondhoh wajik
lah-olahan inggih
pêpak warninipun

Pêcêl ayam jangan mênir mranti
sêkulipun golong
amêpêki dharan wowohane
pala pêndhêm kasimpar mênuhi
botên wontên malih
anamung puniku

Iya uwus gênêp iku nini
lamaran yèn rawoh
sira lawan lakinira dhewe
kang nampani kalawan dèntiti
Nyai Pujastuti
sandika turipun

Warninipun lamaran punapi
aparinga dhawoh
kang supadi sagêd nitisake
Sriyatna ngling bubak-kawah nini
lamaran kang mêsthi
iki warninipun

Suruh ayu lawan pisang kuning
bon-abon mirantos
gambir ênjêt bako lawan jambe
gula krambil lawe jungkat suri
lênga sundhul-langit
kaca sêkar rapuh

Kêbo loro babon angrêm kalih
sawung wiring loro
banyak loro dandang kêndhil kèncèng
kêndhil kêkêp pangaron nyawiji
sadaya têmbagi
myang bêkakasipun

Arêratêng iyan angi ilir
kukusan rok-orok
ulêg-ulêg susuk lan enthonge
solèt irus tumbu tenggok cêthing
lamun nganggo dhuwit
nèng kanthong pinikul

Jarik bathik lurik lawan êncit
morine sa-êmblog
êmpon-êmpon lan anggi-anggine
bumbu-bumbu ingkang amêpêki
brambang uyah trasi
ing sasaminipun

Pêcêl pitik lawan jangan mênir
sêgane ginolong
lombok terong padha sauwite
bêras kacang kadhêle kêrambil
têbu saronnèki
kayu walikukun

Amung iku datan ana maning
kaelinganingong
Pujastuti dhêku lon ature
numplak-ponjèn punapinggih mawi
Sriyatna mangsuli
asru gujêngipun

Anak ragil iku ingkang mawi
isarat mangkene
numplak-ponjèn mangkene rupane
kanthong saking suwèkan mawarni
isi anggi-anggi
sêkar campur bawur

Bêras kuning dhuwit warni-warni
wit ingaran ngantos
têkan ringgit êmas dene kèhe
tan winangên ing sasukanèki
ngantos wusing panggih
sibiyung mangayun

Nèng ngarêping patanèn alinggih
anglumpukkên gupoh
anak-anak kalawan mantune
wusing pêpak kanthong binukak glis
rinayah pêngantin
anak tuwin mantu

Pujastuti nalika miyarsi
manthuk-manthuk domblong
e lah êmbokcilik mèh kasupèn
kacar-kucur sampuning tinampi
kadokok ing pundi
paran pêrlunipun

Uworrêna ing klêmuk kang isi
arta lawan uwos
uga kanggo ing salamêtane
têmbe sapasare kang pangantin
sajèn lênga krambil
iku ywa kalêbu

Nutug dènnya akêmbulan bukti
sawuse linorod
mring pawingking rame suwarane
pamucangan sumaos mangarsi
kabèh para tami
gya pamit umantuk

Wus bubaran para kadang èstri
jawi winiraos
Kyai Juru saanak putune
kadang warga sarèrèhanèki
wusing andum kardi
nulya bukti nutug

Wusing bukti linilanan sami
sowang-sowang aso
Mas Cêbolang Amat Têngarane
lajêng dènnya samya nambutkardi
tan kalilan mulih
maring pondhokipun

Bakda Ngisa sabibaring bukti
lungguh wisma kulon
Mat Têngara Cêbolang rewange
Kyai Juru angandika aris
anak cara Jawi
akèh rangkenipun

Mas Cêbolang matur mangênjali
ing pêngraosingong
sampun tlêsih tan wontên kang cèwèt
kadi ingkang winêdharkên dening
ing Sriyatna Nyai
siyang kala wau

Iya kulup nanging ana maning
kang kudu linakon
têmbe lamun dhauping pangantèn
yèn wus têkan sangarêping kori
lanang nèng pêndhapi
wadon nèng jro pintu

Gya balangan gantal kang kinardi
gathuk lawang gupoh
ingkang wadon anyandhak sukune
ngantèn lanang nulya dèn wisuhi
we sataman wangi
sarat mêcah gupuh

Tigan ayam sawiji nèng kori
nulya mantèn wadon
kanthèn asta kalawan kakunge
têkèng ngarêp patanèn gya linggih
kang wadon nèng kering
gya ngujung mring kakung

Wusing ngujung mantèn lanang nuli
munggah maring kobong
nulya kacar-kucur iku ranne
yèn wus kacar-kucur bali linggih
bapake kang èstri
anêngahi lungguh

Nulya mangku pangantèn kakalih
bokne tanya gupoh
abot êndi babo bapakane
ingkang jalu anauri ririh
padha bae nyai
tan na bedanipun

Wusing mangku mijil amanggihi
ingkang para dhayoh
kang wajib ingabêktèn pangantèn
dènaturi umanjing jro panti
pangantèn ngabêkti
marang tamu kakung

Lan ngabêkti para tamu putri
lan mring bapa êmbok
yèn pangantèn dhudha lanangane
ingkang wadon isih prawan sunthi
nalikane panggih
balangan wus rampung

Gathuk anèng samadyaning kori
sakaloron dhodhok
ingkang lanang anyêkêl tumpêre
ingkang wadon gupuh anyirami
kalamun kapanggih
misan prênahipun

Ingkang lanang isarate mawi
macul pipisan prok
lamun awu tuwa kang wadone
ingkang priya isarate mawi
macul tumpêng putih
nèng ngarêping pintu

Yèn wong ngandhap olèh putri nginggil
darahe sang katong
nalikane lumaku angangge
mandhi lawung liligan mantêsi
têkaning taritis
sing pandhapa uwus

Nalikane pangantèn lumaris
duk arsa kapanggoh
pan kinanthi ing kanan keringe
èstri jalu nganggo patah sami
kang gawa tapsirih
lan paidon iku

Wusing têmu ing wancine guling
tinurokkên kobong
cinolokan iku sirate
kaping têlu ing dalêm sawêngi
Cêbolang miyarsi
gumuyu angguguk

Adhi Amat napa sagêd guling
dene nêmbe panggoh
tuwin napa sagêd ngena-ngene
baji rikuh ajrih mawi isin
Mat Têngara angling
ing saèstunipun

Gih makatên nanging mung saratri
kang mawi cinolok
siyangipun tuwin salajênge
kunir pita kucing ing wanadri
nèng sênthong kinunci
kantun nêmu kuwuk

wontên malih kang ngisin-isini
bilih wus kalakon
senapati ambêdhah kuthane
enjingipun sakaliyan sami
sarêng dènsirami
dening pra dyah sêpuh

Patêlêsanipun sinjang putih
sarta mawi loloh
dlima pêthak binucal isine
sinalinan kumukus jênitri
mung nyajodho sami
lawe kangge tangsul

botên mawi pinipas-pinipis
kang jalêr kemawon
ingkang mamah yèn wis wor idune
linolohkên dhatêng ingkang èstri
gathuk abên bibir
tigang crutan sampun

Mas Cêbolang galêgês lingnya ris
katujune ingong
tan tinitah dadi wawadone
iba-iba ênêgku ing ati
idu kangge jampi
gèk riyake katut

Sawusira wanci lingsir ratri
Ki Juru lingnya lon
bêcik aso sesuk nyambutgawe
Kyai Juru gya umanjing panti
kang tinilar guling
kadi mêndêm pucung

Sabên ari kang nambutkarya lumintu
Ki Juru pinarak
anèng ngèmpèring pandhapi
anampèni ature kang lumaksana

Anyêdhahi paningkah myang panggihipun
kang cakêt ing ngarsa
kaum sampun munggah kaji
nanging taksih karan anak Pak Goniyah

Sambèn dangu marang Pak Goniyah wau
ujubing slamêtan
mumule myang donganèki
awit tarub tumêkane salapanan

Aturipun lujênga ngadêging tarub
ujub amumulya
Ki Agêng Tarub ing uni
myang luluhur saking èstri saking priya

Kang sêmara-siti tuwin kutu-kutu
walang wong antaga
kang dènambah sadayèki
mugi sami anêbihna sambekala

Anyêlakna ing suka raharja sarju
kadugèn sakarsa
donganya mulyakkên Kyai
Agêng Tarub kalawan Salamêt donga

Wilujêngan midadarèni majêmuk
ujub asung dhahar
Jêng Gusti Nabi sinêlir
dalah garwa putra wayah myang sakabat

Ing pangiwa asung dhahar sanggyanipun
para widadara
tuwin para widadari
brêkahana midadarèni pangantyan

Sapanginggil tulusa suka rahayu
ywa na kara-kara
donganipun Rasul tuwin
donga Slamêt cêkap kakalih punika

Wilujêngan sabibaring ningkahipun
ujub kintun donga
tuwin mumule sanggyaning
pra luluhur saking èstri saking priya

Kang sêmara-siti tuwin kutu-kutu
walang wong antaga
kang dènambah sadayèki
tinêbihna saking ing beka sêngkala

Anyêlakna ing sênêng suka rahayu
kadugèn sakarsa
donganya Slamêt-bidini
saha mawi donga Takwil-ngumurana

Wilujêngan brokohan sasampunipun
panggihing pangantyan
ujubipun nyumêrêpi
sadhèrèking pangantyan èstri lan priya

Ingkang lair nunggil sadintên puniku
mugi andongakna
lêstantun suka basuki
donganipun Takwil-ngumur myang Raharja

Wilujêngan inggih ing sapêkênipun
pangantyan ujubnya
mumule kang smara-siti
amumule kang dipun ambah sadaya

Myang kadangnya pangantyan èstri lan jalu
lawan dintên sapta
pêkênan gangsal kang mugi
anyêlakna kêcêkapan sukawirya

Alêstantun karya sapanginggilipun
ywa na sambekala
donganipun sami ugi
muhung Slamêt lawan Takwil-ngumurana

Wilujêngan salapanan warninipun
tumpêng jajanganan
jênang pêthak jênang abrit
jênang baro-baro tuwin jajan-pasar

Arta wajib kalih wang saprapat namung
ujub amumulya
dhatêng kang sêmara-siti
nyumêrêpi dhatêng sadhèrèkipun pangantyan

Èstri jalu ingkang sarêng lairipun
anjumurungana
kadugèna ing sakapti
sukawirya winantua karaharjan

Kadrajatan amintir rijêkinipun
drêman sugih putra
donganya Takwil-ngumuri
lawan donga Sålamêt datan tinilar

Ingkang ulunlampahi salaminipun
inggih mung punika
Ki Juru ngandika aris
rèh wus lumrah prayoga kalêstarèkna

Laminipun nambutkarya tan cinatur
wus aparipurna
sadaya sampun rinakit
kang pinatah anyanyêpêng ing pakaryan

Èstri jalu nêtêpi rêmbag kang sampun
iyêg abipraya
tan ana cêngil-cinêgnil
wawangkiting ari dhatêng ing sumbangan

Ambarubul datan ana kêndhatipun
Kêbogiro ngangkang
pra èstri tinampèn nyai
para jalêr Kyai Juru kang atampa

Sêgahipun wedang dharan ulam sêkul
sawusing sinêgah
mantukipun dènsangoni
binêktanan panganan myang sêkul ulam

Ing arine dhatênge lamaranipun
Ki Juru pinarak
anèng madyane pandhapi
kadang warga sawatara anèng ngarsa

Dhatêngipun wanci sadèrènge bêdhug
sadaya pinarak
èmpèr pandhapi kang kering
Nyai Juru pinarak mêdal pandhapa

Ingkang ngirid wusing matur parlunipun
kanthi srat pratelan
nulya sugata lumadi
wedang dharan gantèn êsês wangi ngambar

Nyai Juru sêkaliyan Kyai Juru
nampèni priyangga
miturut isarat nênggih
cinocogkên cacahe lawan pratelan

Sampun rujuk anêtêpi criyosipun
ing uni Sriyatna
sawusing binujakrami
ingangsulan pamit mantuk wus linilan

Ri dhatênge anyantri Kiyai Juru
miwah kadangwarga
pinarak têngah pandhapi
bakda Mahrib badhe pangantèn dhatêngnya

Carabalèn umyung lawan gangsa agung
amungêl Ladrangan
prapta palataran aglis
ingacaran laju pinarak pandhapa

Wusing tata kang minangka kamisêpuh
nyêlak mring ki wisma
masrahkên bakal pangantèn
wus tinampan anulya asung pambagya

Marang badhe pangantèn sarowangipun
sêgahan magnarsa
wedang êsês gantèn wangi
kyai wisma manis wijiling wacana

Lah sumangga sami kaparênga ngunjuk
pasugata wedang
miwah êsês gantèn wangi
kang sinung ngling angrahabi pasunggatan

Wusing nginum wedang êsês gantèn arum
Ki Juru wacana
rèhning sampun sawatawis
prayogine aso dhatêng ing pondhokan

Sampun aso maring pamondhokanipun
Ki Juru tan obah
maksih pinarak pandhapi
angêntosi dhatênge para ngulama

Ingkang ayun tilawat Kur'an nèng tajug
sinambi ngandikan
mungguh wong adarbe kardi
ingaranan ewuh-ewuh sayêktinya

Dene ingkang têka basane martamu
têgêse ywa kurang
pangaksama angrahabi
marang ingkang darbe wisma myang sêgahnya

Pamikirku mungguh wong darbe karyèku
yèn uwis kacêkap
iya kang limang prakawis
dhingin gonne lulungguhan kang kapenak

Pindho rupan kang bêcik nyênêngkên kalbu
ping tri pamirêngan
kang kapenak piniyarsi
kaping pate kêdah suguh kang mirasa

Kaping lima dènbarêsih manahipun
aywa katèmpèlan
hawa angrêgêdi ati
katingalan wênês manising wadana

Krama alus ingkang marêkakên kalbu
pra tamu kawratan
panêmbrana narambahi
ing pangarah padha suka pirêna-a

Gya kasaru pra ngulama dhatêngipun
pinarak plataran
laju ingirid mring masjid
nèng surambi lajêng atilawat Kur'an

Kyai Juru nèng surambi tumut darus
langkêp sugatanya
rampung tilawat kêndhuri
wus bibaran mantuk samya bêkta brêkat

Wangsul maring ing pandhapa Kyai Juru
para kadangwarga
maksih pêpak nèng pandhapi
nulya prentah anatap ingkang pradangga

Nguyu-uyu midadarèni puniku
Ki Juru ngandika
kabèh para kadang sami
awanuha marang Ki Mase Cêbolang

Para kadang kulawarga sadaya wus
abagya-binagya
rakêt lir wus wanuh lami
nora mantra yèn lagya nêmbe kapanggya

Kyai Juru tanya mring kabayanipun
ingkang padha mangkat
marang pasareyan tahlil
apa uwis padha lapur marang sira

Lawan ingkang sowan ki lurah pangulu
nyuwun kêtib ingkang
ningkahake benjing-enjing
lan palilah goningsun nabuh gamêlan

Ki kêbayan mangênjali matur sampun
klampahan sadaya
Ki Juru ngandika malih
Mas Cêbolang anak iki cara praja

Sadurunge kalakon ing parlunipun
binantu anyadran
kalawan tahlilan maring
pra luluhur kang wus sumare sadaya

Anyuwun idi pangèstu rahayu
ywa na kara-kara
sajrone amangun kardi
lastariya kadi èsthining wardaya

Abdidalêm katib kang ningkahkên sesuk
panabuhing gangsa
utawa ananggap ringgit
nanging nganggo talèdhèk pan nora kêna

Iku kudu nyuwun lilahe pangulu
Ki Cêbolang turnya
kadipundi sababnèki
wit kajuron babasane têgngah-têngah

Kawadanan suyud marang ing pangulu
ananging kalilan
nganggo caraning priyayi
sawatara janji tan narajang karam

Kajabèku panganggoku lan ibumu
umanjing isarat
bêbêd tapih kudu sami
lawan sabuk iku padhane sumêkan

Awit bilih jarik kudu tuluh-watu
kêmbên bangun-tulak
amidadarèni iki
jarik bathik taruntum sindur sumêkan

Sesuk têmu jarik cakar kêmbênipun
iku mayang-mêkar
wising têmu jarik lurik
corak kêpyur kakêmbêne pacing-tawa

Sapasaring pangantèn apan tinamtu
jarik kêmbang jarak
sumêkane sêmèn-tritis
nanging aku anganggo sabuk bandhoga

Mas Cêbolang gèdhèg-gèdhèg sarwi matur
tobil langkung kathah
sarat-sarat cara Jawi
iya kulup sapuluh kinapakêna

Gonne nata majêmukan uwis rampung
payo padha mangan
mêngko sawise abukti
rèh wus wêngi prayoga padha bubaran

Sigêg dalu enjinge ingkang cinatur
ningkahe pangantyan
mung marasêpuh nênggani
sore panggya tamune kalangkung katthah

Kyai Juru miwah para among-tamu
tan ana kèndêlnya
dènnira ambojakrami
para tamu jalu èstri sukarêna

Sarta rahab supêkêt sanggyaning lungguh
tan ana kuciwa
bibaring bojana nênggih
boya nana kang sêdya madal pasilan

Jalu èstri wangsul palênggahanipun
para tamu priya
dènnya lêngsah nèng pandhapi
sasukanya amrih enaking sarira

Miyarsakên ungêling pradangga arum
sinambi ngandikan
suwuking gangsa miyarsi
ingkang samya kokojahan warna-warna

Pan riningkês rêroncène ningkah pangguh
sajèn myang isarat
tuwin lampah-lampahnèki
traping karya miwah ingkang dadya karya

Sadaya wus tan ana kuciwanipun
uruting sunggata
patraping pambojakrami
turut mathis arum-manis lir sarkara

Tamu kakung ingkang mangagêngi
Kyai Pangulu Amat Katêgan
kalawan sapanêkare
pujangganing prajagung
Ki Tumênggung Sujanapuri
panèwu mantri dêmang
pênglawe nêlung jung
sêsêg dènnya kêkojahan
apêpanthan samya sênêng kang miyarsi
ing crita amawarna

Ki Pangulu mêdharkên turuning
Letulkadri ing wulan Ramêlan
lamun ri Akat tanggale
malêm ping pitulikur
tumuruning Laitulkadri
yèn Sênèn tanggalira
malêm sangalikur
lamun Salasa kang tanggal
malêm kaping salawe tumurunèki
ingkang Laitulkadar

Lamun ari Rêbo tanggalnèki
malêm pitulikur tumurunnya
kalamun Kêmis tanggale
malêming têlulikur
tumuruningLaitulkadri
yèn tanggale Jumuwah
malêm sangalikur
yèn ari Saptu tanggalnya
malêm kaping salikur tumurunèki
ingkang Laitulkadar

kêtib Candhana umatur aris
Kyai Lurah mugi aparinga
sasêrêpan wawijange
mujijat kramatipun
myang mangunah istijrat nênggih
paran ta bèntênira
angling ki pangulu
kang ingaranan mujijat
kasêktène sanggyaning kang para Nabi
pangwasa saking Suksma

Kang ingaran kramat kang sêjati
kamulyane agung Waliyolah
kasantikan kadibyane
putus samoanipun
de mangunah kaluwihaning
para mukmin kang êkas
pitulung Hyang Agung
istijrat pangluluning Hyang
mring wong kapir sulap kêmat ilmu sikir
kasêktène wong kopar

Panitike kang bangsa linuwih
beda lawan jalma êngam
kang kaya awakku kiye
ana ngalamatipun
auliya nênêm kèhnèki
kang dhingin tan jrih lapa
de ping kalihipun
maring arip nora wêgah
kaping têlu wuda nora wigah-wigih
cakêp kang kaping papat

Kaping lima tan ajrih ngêmasi
kaping nême sabarang tan wêgah
mring samèng dumadi kabèh
iku panêngranipun
sagung ingkang para linuwih
matur katib Candhana
pintên kathahipun
darajating auliya
ki pangulu pangandikanira aris
sakawan cacahira

Kang rumuhun drajating pra Wali
badanira pribadi pan wikan
lamun Wali satuhune
myang janma liyanipun
uga wêruh yèn iku Wali
dene ping kalihira
pribadi tan wêruh
lamun tuhu Waliyolah
janma liya sadaya sami udani
anganggêp Wali nyata

Kaping têlu darajating Wali
badanira pribadi uninga
kalamun Wali yêktine
nging jalma liyanipun
nora wêruh yèn iku Wali
ping pate kang darajad
Jêng Waliyolahu
badane dhewe tan wikan
janma liyan uga tan sinung udani
kang uning mung Pangeran

Amung iku ing pangawruh-mami
caritane Musanib ing Arab
kang wus dak-wêdharke kabèh
lah adhi kêtib Arum
kula supe cariyosnèki
duk kala Nabi Musa
minta wulangipun
Nabi Balaya bin Makam
kêtib Arum tanggap aturira aris
makatên èngêtkula

Nabi Musa ngrêrêpa turnèki
dhuh pukulun anuwun wêwulang
kang prayoga sabarang rèh
Nabi Kilir lingnya rum
yèn upama andika mijil
mring sajawining praja
ananamur laku
sampun sring asalahkarya
anèng marga sayêkti pan botên bêcik
ambatalakên lampah

Sampun anggung lungan tanpa kardi
yèn tan wontên parluning linakyan
sayêktine tanpa gawe
nora manpangat iku
lawan aywa sêmbrana angling
gumuyu suka-suka
tan pênêt puniku
yèn tan mangsakalanira
sukan-sukan yèn tan sawataranèki
siniku ing Hyang Suksma

Lan maliye andika ningali
mring wong kang lagya nandhang duraka
umat kang akèh dosane
sampun dahwèn amuwus
dosanipun kathah pribadi
graitanên ing driya
aywa ge kawêtu
têka kèndêla kewala
lamun wontên wadyanira ingkang sisip
dèn agung apuranta

Yèn ana wong kang alaku silip
sampun pati-opèn salahkarya
amêlèhakên cêlane
nalar kang bisa namur
angalingi cêlanirèki
poma dèn kalaksanan
ing pawêlingingsun
Jêng Nabi Musa norraga
aminta sih andhêku nuwun turnèki
inggih mugi angsala

Cuthêl sampun botên wontên malih
ki pangulu aris angandika
adhi saontên-ontêne
kinarya cagak lungguh
kêtib Arum mèsêm lingnya ris
pun kakang kêtib Iman
kala wingènipun
nèng sêrambi maos sêrat
nyariyoskên nalikanira Sang Mulki
nagari ing Bahgêdad

Namung sakêdhap kula miyarsi
lajêng kabêlêt arsa wawratan
katungka Mahrib wêkdale
langkung gêla tyasulun
mila mangke kapasangyogi
wontên karsaning lurah
kêtib Iman muwus
inggih adhi kang dadya tyas
panggrêsahe sri nata Bahgêdadnagri
makatên darunanya

Kacariyos wontên randha miskin
Nyai Limah griya têngah wana
kalangkung kathah mendane
satunggil dintên nuju
angèn menda kapanggih jalmi
èstri endah ing warna
cahyanya sumunu
tinakonan tan prasaja
pinangkanya miwah ingkang asêsiwi
anama Siti Maryam

Cêkakipun wus dènambil siwi
sabên dintên kinèn angèn menda
wontên ratu gung prajane
Bahgêdad sudibya nung
ambêbêdhag marang wanadri
ingiring wadya kuswa
praptaning wanagung
umiyat wanodya endah
sakalangkung kumênyut tyasnya sang aji
dadak gandrung asmara

Pinarêkan andangu sang aji
èh ta rara kowe bocah apa
dene ana ngalas ijèn
lan sapa wong tuwamu
Siti Maryam kagyating galih
umatur saha nêmbah
Maryam wasta ulun
anakipun Nyi Ngalimah
randha miskin damêlipun mêrês kambing
griya têngahing wana

Sang aprabu Bahgêdad miyarsi
sakalangkung eraming wardaya
mèsêm manis andikane
dhuh sang pindha hèrlaut
sakirane apa marêngi
upama mèlu mring wang
mungguh pangiraku
mirid ing ngèlmu wirasat
kang marahi wangkal lêngus têka mamring
kang ana mung prasaja

Gêr gumuyu rewangira linggih
kêtib Arum galêgês lingira
dene sumêrêpe nêmbe
sri Bahgêdad puniku
têka paham sranduning dhiri
kêtib Iman lingira
inggih bêtèkipun
supadi angsal borokan
lah ta kakang dawêg pripun lajêngnèki
gih adhi lajêngira

Siti Maryam sarêng amiyarsi
dhawuhipun sri nata Bahgêdad
mung prasaja aturane
dhuh gustiku sang prabu
kakasihe Hyang Maha Sukci
mugi linêpatêna
sagunge bahêndu
awit saking jrih kawula
mring pun biyung bokbilih dipun srêngêni
têmah dhêdhêr druhaka

Dene bilih pun biyung marêngi
ulun èstu andhèrèk sakarsa
sri nata sru sukèng tyase
payo iridên ingsun
mring wismane renanta nini
Siti Maryam tumulya
sisingir swara rum
mendanira wus ngalêmpak
cinacahkên jangkêp anulya giniring
sapraptanirèng wisma

Siti Maryam ngling mring biyangnèki
lah punika wontên tiyang prapta
kalangkung kathah rencange
ayun pianggih biyung
Ni Ngalimah sarêng ningali
kalangkung ngunguning tyas
sangêt ajrihipun
sang nata nulya ngandika
èh ta nini sira aja belatampi
manira atêtanya

Apa sira bokne bocah iki
Nyi Ngalimah grago aturira
inggih-inggih saèstune
punika anakulun
ingkang dados têlênging ati
paranta karsanira
lan sintên wong bagus
rencange kalangkung kathah
sri narendra ngandika yèn takon mami
naranata Bahgêdad

Nyi Ngalimah gupuh manganjali
saha matur nyuwun pangaksama
sakèhing kalêpatane
èh nyai yèn panuju
anakira si Maryam iki
sunpundhut dumadiya
garwènggong satuhu
kathah dènnya amiluta
mrih pakolih nyi randha sumanggèng kapti
namung anyuwun dinar

Sawawrate ing sutanirèki
wus tinraju lawan uwang êmas
tigang unta dumugine
kalih dasa untèku
taksih awrat Siti Maryami
nyi randha aturira
gusti sampun-sampun
tumraping jasad-kawula
donya kathah malah angribêdi ati
kèndêl dènnira wawrat

Maryam sampun binêkta narpati
sapraptane prajadi Bahgêdad
têtêp ngrênggani purane
laminya tan cinatur
sampun darbe putra kakalih
kang sêpuh sinung parab
Abubakar mungguh
ginadhang gumantya nata
arinira Siti Kalimah wêwangi
nahênta pramèswara

Nyuwun idi arsa tuwi maring
ingkang rama dhumatêng ing Mêkah
sang aprabu andikane
sira pojar maringsun
anakira Kalimah Nyai
ing mangke sira arsa
tuwi wong tuwamu
bêcik sira sajarwaa
babo sapa kang ayoga sira yayi
Dyah maryam matur nêmbah

Sèwu-sèwu apuranta gusti
bilih mangkya nyuwun pangaksama
datan sagêd ngaturake
têmbe manawi sampun
kulabêkta sowan sang aji
kadangua piyambak
tiyang sêpuhulun
nggaraitèng tyas sri narendra
wus linilan ambêkta putra kêkalih
de manggalaning lampah

Mantri-muka wadya kuswa ngiring
wus samêkta kalilan umangkat
tan kacriyos ing lampahe
sipêng madyèng wanagung
sêrap janmi kiyai patih
têkiyur imanira
Ijajil kukuwu
lumêbêt mring unggyan risang
pramèswari lagya angêloni siwi
ki patih angrêrêpa

Manuara mrih lunturing kang sih
sri dayita kalangkung lênggana
asru pamurih èngête
ki patih mêksa bêrung
malah-malah ngajrih-ajrihi
angagari jambiya
bilih botên nurut
sayêkti ulun-jambiya
langkung eman pramèswari datan lirip
putra gya jinambiya

Wus ngêmasi binêkta mring jawi
wus pinêtak tan ana kang wikan
wanci byar tata barise
lajêng ing lampahipun
pan kasaput ing ratri malih
sipêng madyaning wana
kadi ingkang sampun
jinaganan wadya bala
lingsir ratri samadya wus samya guling
patih angot gêndhila

Amanggihi sang dayita malih
ingkang lagya angêloni putra
patih amêksa ature
gusti manawi lumuh
datan wande putra-nirèki
ulun-jambiya pisan
kadi kang rumuhun
pramèswari ing tyas panggah
lingira ris apa sakarsanirèki
Allah tan kasamaran

Kyai patih wus tan nêdya eling
putra kang lagya kinêlonan
jinambya prajanane
ludiranya sumêmbur
kapisanan nulya ngêmasi
Mariyam yun cinandhak
gya malumpat gupuh
lumajêng anasak wana
iblis laknat wus nginggati kyai patih
kaduwung rawatwaspa

Kunarpanya risang raja siwi
wus binêkto singidan pinêtak
langkung ribêt bingung tyase
umêdal akalipun
bêngok-bêngok sarwi anangis
kagyat kang wadya kuswa
sami ting bilulung
adhuh kanca katiwasan
pramèswari kalawan sang rajasiwi
katri pinangan sima

Kunarpane datan ana kari
wadya kuswa sadaya sungkawa
tambuh-tambuh ing solahe
ki patih asru muwus
apa manèh ingkang pinikir
kabèh aywa na susah
lupute nèng aku
pra wadya asrêp ing nala
payo nuli budhalan bali mring nagri
ukume sri narendra

Ingsun dhewe ingkang anglampahi
wus budhalan ingkang wadya kuswa
wangsul marang ing prajane
sadaya arawat luh
maras-maras tyas kêtir-kêtir
dumuginipun praja
ki patih lumêbu
prapta ngalbyantara nata
ngaraspada pêgat-pêgat ngasmarani
waspa drês marawayan

Dhuh gusti sri narapati
amba atur pêjah gêsang
sumanggèng karsa sang katong
saking gung cacad dinuta
angatêr sang dayita
sarêng dumugi wanagung
nèng riku manggih babaya

wontên ingkang sima katri
lumêbêt ing twah sang rêtna
mangsa garwa putra katong
garwa tuwan tuwin putra
seda minangsa sima
wadya uning sampun rampung
sima wau panêdhanya

Lêngêr lêngêr sri bupati
sapandurat tan ngandika
kalangkung ngungun galiye
ginagas-gagasing driya
èngêt ing garwa putra
sru dahat duhkitèng kalbu
sang nata sangêt udrasa

Wus pinupus lawan takdir
binengkas budi tawêkal
sinèndhèkkên mring kang gawe
sirna ilang kang sungkawa
linud ing panarima
pan wus karsane Hyang Agung
puluh-puluh kadiparan

Mring ngêndi gonne sumingkir
kawula darma lumampah
nora bisa obah dhewe
yèn mungguh karêping jalma
tan ana sêdya susah
kabèh bungah kang kinayun
tandhane karsèng Hyang Suksma

Dene tan bungah sakalir
Allah tan kêna pinrentah
mung ngagêm Karsane Dhewe
kaya ngapa gonne selak
lamun mèriya liyan
kang jinurung ing saumur
sathithik sungkawanira

Wus pasthi tan bisa mèri
sabab kuwasaning Suksma
tinitah kadi mangkene
nanging ta rèhning kawula
tan uning takdirira
bêgja cilaka tan surup
marmanta taksih ihtiyar

Yèn mukaranah ing takdir
marma maksih amiminta
bok kaparêng ing Hyang Manon
mugi Tuwan ambukaa
sumpêging manah-amba
dhuh Gusti ba nyuwun tulung
paduka langkung kawasa

Kang anglimputi sakalir
atas nèng ngarsa Pangeran
kang mêngkoni sakabèhe
mugi Allah nglambangana
maring garwa sutamba
dhuh Gustiku Kang Mahagung
amba dahat nangis Tuwan

Tan wontên ingkang kaliling
mung Tuwan têlênging driya
kang sagêd bengkas salire
marmamba tan sêdya oncat
mung anut karsa Tuwan
sanadyan kinarya dudu
mring pundi gonne suminggah

Dhuh Tuwan Rabilngalamin
kita mung nyuwun ngapura
sagung lêpat amba kabèh
kang satmata lan kang samar
rèhning ulun tan wikan
kang uninga mung Hyang Agung
mila muhung nangis Tuwan

Pamintamba marang Gusti
rèhning kawula tiyang ngam
tan kuwawi cobèng Manon
mung nuwun sakuwat amba
sampun Tuwan sinungan
ing donya kalangkung agung
bokbilih amba tan kuwat

Nuduhkên takabur Gusti
tuwin sampun pinaringan
kikirangan langkung kad-e
bokbilih amba tan kuwat
dadya ngêrsulèng Tuwan
lah Tuwan anuwun puguh
lan Tuwan sampun sinungan

Susah ingkang sangêt Gusti
bokbilih amba tan kuwat
bibrahkên manah kang sae
lan Tuwan sampun sinungan
bingah kalangkung êkat
bokbilih amba têkabur
katrècèt mring kakupuran

Tyasingsun kadi wong dlêming
dene Allah sunpranata
sunpurih manut tyasingong
pasthi wus lamun tan bisa
Allah pan nora karsa
maring Êdat liyanipun
beda kita karêp Tuwan

Pangomyang-amba puniki
mung saking bangêting susah
dadya sawêtu-wêtune
nanging mungguh yêktinira
kabèh karêp manira
rêbut dhucung ing tyasingsun
tan bisa ngèwahkên kodrat

Dadi mung bingung tyasmami
tambuh-tambuh kang sinêdya
kajaba glundhung Hyang Manon
awit kabèh ciptaningwang
lawan prihatin kita
lan sakrêntêging tyasingsun
kabèh iku tanpa pedah

Mung cumadhong karsèng Gusti
apa kang dèntakdirêna
yaiku pasthi anane
tanpa gawe pinikira
jaba mung suhul Tuwan
bokmanawa tuk pitulung
sabab Allah sipat rahman

Kawula wungsal-wangsuli
panggrêsahe sri narendra
katungka Mahrib wêkdale
dèrèng kula lajêngêna
cariyos sri Bahgêdad
kilap kadadosanipun
lalampahaning ki patya

Kakang kula nyuwun uning
bapakipun Siti Maryam
adhi Ngabdullah namane
têdhak Kurès nagri Ngarab
kênèng pangamandaka
dinakwa jina puniku
lawan Ki Sangip namanya

Anulya utusan siwi
sadhèrèkè Siti Maryam
Sèh Abubakar namane
sapraptanira ing wana
tan têgêl mêjahana
Abubakar tandya mantuk
matur yèn wus pinêjahan

Manthuk-manthuk kang sinung ngling
kêtib Iman cariyosnya
sigêg gantya winiraos
ingkang cakêt jajagongan
lawan Kyai Rasika
jrukunci ing Glagaharum
tinimbang amêdharêna

Cariyosipun sang Aji
Ngamarta Sri Darmawangsa
paranbaya darunane
dene sumare ing Dêmak
kubur kalangkung panjang
Kyai Rasika lingnya rum
kabar makatên purwanya

Nalikanira ing nguni
mekrading natèng Pandhawa
mawi srana pêjah obong
Yudhisthira Sri Ngamarta
Rahadèn Wrêkudara
Janaka myang arinipun
kalih Nangkula Sadewa

Nênêm garwanya Sang Aji
Yudhisthira ing Ngamarta
Dyah Drupadi jujuluke
kasapta Wara Sumbadra
dayitèng Dananjaya
Dyah Kunthi kawolunipun
kang ibu katri Pandhawa

Criyos padhalangan ringgit
ginêrba wus samya pêjah
amung satunggal kang dèrèng
gih punika Darmawangsa
muksanya mring kaendran
dalah ing saraganipun
praptane ing Suralaya

Pinanggiyan Hyang Pramèsthi
tinanya darunanira
Hyang Guru pangandikane
èh titah ulun Ki Darma
sira mulih mring jaman
langgêng ing salaminipun
têka ngangge badan wadhag

Apa sira boya mati
lantaran tumamèng wangwa
Yudhisthira matur alon
dhuh Hyang-hyang kang kinawasa
anitahkên kawula
kauningana pukulun
kula ugi malbèng wangwa

Abipraya èstu nunggil
lawan kadang warga rena
wus sampurna sadayane
nanging mung ulun priyangga
kang botên sagêd sirna
dhuh Sang Hyang-hyanging pukulun
wontênna apurèng Tuwan

Ambirat sagunging sisip
Hyang Odipati ngandhika
hèh Yudhisthira sang katong
ing samêngko karsaningwang
sira bêcik baliya
marang ing ngarcapadèku
yèn raganta durung sirna

Apan baya sunlilani
mulih marang ing kaswargan
sabab kaswargan yêktine
panggonan kang luwih mulya
sarta suci sadaya
nadyan kabèh titahingsun
manungsa kang tinggal donya

Padha mulih marang pati
iya pasthi tinggal raga
wus badan alus aranne
mula kaki prabu sira
samêngko durung kêna
munggah marang suwarga gung
nêmbah lèngsèr sri narendra

Wangsul Marcapada malih
tumindak mangalèr sêdya
amamati sarirane
lajêng anggêbyur samodra
sumilêm praptèng dhasar
nanging mêksa datan lampus
laminya nêmatus warsa

Lagyantuk sasmitèng Widdhi
tinuduh kinèn martapa
nèng Majapait tlatahe
dumununga têngah wana
Glagahwangi namanya
wus pinasthi ing Hyang Agung
dadya jalaran antaka

Nahan Sri Yudhisthira ji
mituhèng sasmitatama
mêntas saking samodrane
nêtêpi ingkang pitêdah
jênêk amangun tapa
prabawa ratu linuhung
ing Galagah wangi wana

Katingal singup awingit
singite kalintang-lintang
janma sato mara layon
mila tan na wani ngambah
gawat kaliwat-liwat
sabên ari kêmul pêdhut
manthêr tejaning kusuma

Jaman Majapahit akir
sanggyaning kang Waliyolah
amurwa yun yasa kraton
prênah Glagahwangi wana
punika nagri Dêmak
utusan babati gupuh
ewon kang samya tumandang

Binabat sakenjing rêsik
sontênipun angrêmbaka
awit sontên pambabate
enjing pulih angrêmbaka
tan ana sewahira
kadya dhinangir rinabuk
kawêkèn kang nambut karya

Abipraya rêmbugnèki
tur uning Sunan Satmata
ing Girigajah kadhaton
kang umentar wus lumêpas
prata atur uninga
madya ing wasananipun
dènnira ambabat wana

Sunan Giri wusing tampi
ature kang babat wana
animbali Sunan Lèpèn
cinundaka mariksaa
ngiras dadya pangarsa
sawusira tampi dhawuh
kapungkur Giri kadhatyan

Praptèng têpi Glagahganda
Sunan Lèpèn uluk salamira glis
assalamu ngalaekum
sanalika wus sirna
pêpêdhut kang angawêngi ing wana gung
satêmah katingal padhang
Jêng Sunan nulya umanjing

Ngidêri sajroning wana
dupi rawuh madyaning wana wingit
uning janma agêng luhur
manthêr sunaring teja
lawan janma samangke gêng luhuripun
kintên-kintên tikêl tiga
dhiwut-dhiwut wulunèki

Rema gimbal wulu panjang
lênggah munggèng sangandhaping waringin
sela gilang tlèmèkipun
patrape dènnya lênggah
suku têngên jegang kang kiwa saluku
sarira sêndhên mandira
astanira ingkang kering

Tumumpang ing pundhak kanan
asta kanan gêgêm sarta pinundhi
wontên ing sanginggilipun
pilingan ingkang kanan
Sunan Lèpèn tandya amrêpêki gupuh
manêmbrama manuara
urmat asung salamnèki

Nanging datan winangsulan
Yudhisthira mandêng kewala aming
Sunan Kali kêndêl jêtung
ngunandikèng wardaya
datan dangu tumuwuh osiking kalbu
kinira-kirèng wardaya
baya wong Buda puniki

Jêng Sunan sampun widagda
têmbung Buda dènnya asung pambagi
mênggah mangke têmbungipun
dhuh sang nêmbe kapanggya
kula nilakrami ing sanak satuhu
sintên jujuluk sampeyan
tuwin kawijilan pundi

Punapa ingkang sinêdya
dene lênggah nèng wana tanpa kanthi
miwah ing pasêmonipun
kadi nandhang sungkawa
kang tinanya mangêrtos lajêng umatur
ugi cara basa Budha
makatên Jawinirèki

O ênggèh kiyai sanak
jêngandika satuhu wus udani
lêpasing tyas kang kalimput
kula Ki Yudhisthira
kawijilan saking Ngamarta rumuhum
duk ing nguni jaman Buda
maksih Brahma kang agami

Jêng Sunan Kali duk myarsa
langkung ngungun nulya tatanya malih
kisanak kala rumuhun
mlampah damêl punapa
walèh-walèh punapa kala tumuhun
sayêtosipun kawula
jumênêng sri narapati

Kadhaton nagri Ngamarta
Yudhisthira inggih jujuluk mami
balik sampeyan sang luhung
ing wingking kang pinangka
lan ing ngajêng lajêr sêdyanirèng kalbu
miwah sintên kang sinambat
dhuh Yudhisthira sang aji

Andangu nami kawula
Sunan Kalijaga kalêbêt Wali
saking tlatah Majalangu
ing Girigajahpura
dhatêng kula saèstune dipunutus
Sunan Giri lurah amba
pêrlu kinèn mariksani

Kawontênane kang wana
dene têka wontên ingkang dahwèni
damêl wilalat satuhu
maring kang sami babat
sampunkula salasak ing wana kêmput
samya tan na kara-kara
muhung andika pribadi

Mangsuli Sri Yudhisthira
mangke-mangke ta mangke Sunan Kali
wangune arsa abêndu
andakwa raganingwang
andahwèni damêl wilalat tan sarju
babo botên pisan-pisan
mênggah gèn kula nèng riki

botên sawêg sapunika
sampun lami nglampahi pitêdahing
sasmita nalika ulun
tapa dhasar samodra
laminira ngantos ênêm atus taun
ujaring wasitatama
kinèn tapa wontên ngriki

Pasthi antuk kang sinêdya
ingkang sagêd jalari pêjahmami
sabab ing satuhunipun
kula sêdya ngupaya
ing margine sagêd dhumatêng ing lampus
duk miyarsa Jêng Susunan
katingal pasêmon manis

Sumèh wijiling wicara
nulya tanya têmbung amêrakati
dhuh mitraningsun sinuhun
sabab saking punapa
sariranta tan sagêd tumêkèng lampus
mèsêm risang Yudhisthira
lah makatên Sunan Kali

Kala ulun winisudha
madêg nata lajêng dipunparingi
jajimat dening Dewagung
nama Kalimasada
ingkang ugi anami Pustaka-jamus
dumugi ing sapunika
taksih kula pundhi-pundhi

Pratistha ing asta kanan
malah-malah sampun saklangkung lami
asta tan sagêd tumêlung
miwah tan sagêd mêgar
Sunan Kali kataman aturing prabu
sangsaya pangungunira
wasana tatanya malih

Mênggah ungêling sêratan
ing jijimat punika kadospundi
kalawan suraosipun
dhuh Sunan Kalijaga
kula matur inggih ing sayêktosipun
sampun ngantos kang sumêrap
ambikak kewala ajrih

Jalaran dhawuhing dewa
namung kinèn ngangge jijimat pripih
mila kula jrih kalangkung
bilih nguninganana
Sunan Kali mèsêm ngandika jro kalbu
ika wong bodho balaka
nadyan ngrêti nanging wêdi

Dhuh Sinuhun Yudhisthira
mênggah wontên tiyang ingkang kadugi
ngungêlkên jijimat wau
punapi pinarêngna
angsal malih nanging darbe jangji ulun
mugi dipun-mangêrtosna
suraose kanang tulis

Saha sagêd angêgarna
tanganulun kang wus lami kumancing
Sunan Kali ngandika rum
suwawi cinobia
ngulungakên jajimat Pustaka-jamus
nahan sami sanalika
waluya kadi ing uni

Ngulungakên asta mêgar
jimat sampun tinampèn Sunan Kali
binuka suraosipun
sinuksma ing wardaya
tamat pamaose kang Pustaka-jamus
Jêng Sunan Kali ngandika
e Yudhisthira narpati

Sampeyan mugi sumrêpa
milanipun jimat dipun wastani
inggih kang Pustaka-jamus
têgêsipun punika
layang irêng tulisipun rupa pingul
mila ran Kalimasada
kalimah Sahadat yêkti

Kalimah Sahadat mangkya
wus kalampah dènagêm dèn ugêmi
dening tiyang ingkang sampun
manjing agami Islam
miwah dipun wastani agama Rasul
sarengat punika mangka
baboning ngèlmu sajati

Angsal saking Nabiyolah
Gusti Kangjêng Nabi Rasulollahi
kêkasihira Hyang Agung
tuhu ingkang kinarya
dutaning Hyang panutup Nabiyollahu
ugêr tyang agama Islam
saha sampun putus maring

Ngèlmu tamtu kang winawas
suraose Kalimah Sahadati
dumadi êning tyasipun
sagêd sampurnèng pêjah
mantuk maring asaling kamulanipun
ing riku Sri Yudhisthira
langkung trustha ing panggalih

Nahan lajêng puruita
mring sang wiku Kangjêng Susunan Kali
winulang Sahadat wau
ugêring kasampurnan
winêruhkên ing jênênge uripipun
Jêng Sunan pamêjangira
sadaya sampun katampi

Wruh sadurunge dumadya
dadya datan samar doning dumadi
was-uwas wus tan kawuwus
amingis ing pamawas
têtêp uwus manjing agama Islamu
têtêp tatas naratas tyas
tumètès sampurna titis

Rumaos yèn sagêd pêjah
sarta pêjah ing sajroning ngaurip
sangêt ing pamundhinipun
winantu analangsa
ayun nêmbah astanira sawêg kuncup
makidhupuh anèng ngarsa
Sunan Kali duk udani

Gupuh dènnya nampèl asta
kipa-kipa tan arsa dènbêktèni
sinarêngan wacana rum
sampeyan sampun nêmbah
dhatêng ulun sanadyan dènanggêp guru
nanging drajat ulun andhap
luhur darajating aji

Kados paduka punika
inggih lêrês Suhunan nama mami
ananging saèstunipun
drajat Wali kewala
Wali wau jaman purwa saminipun
para rêsi myang pandhita
dados bêktinta sang aji

Sêdhêng salaman kewala
Prabu Darmakusuma ananggapi
nulya sasalaman gupuh
sawusing sasalaman
sri narendra Yudhisthira alon matur
dhuh Sinuhun gurukula
rèh mangke ulun wus tampi

Sabda jatining kamulyan
sêdya ulun sasagêd angaturi
wawalês ingkang linuhung
nanging tan darbe srana
mung punika wontên barang darbekulun
sêpele sangêt tan mandra
bilih kaparêng ing galih

Kulaaturkên paduka
Yudhisthira jumênêng buka pêthi
ingkang linênggahan wau
isinipun karopak
mawa gambar katri wawayanganipun
satunggal Sri Baladewa
kalih Natèng Dwarawati

Tiga Arya Wrêkudara
kanthi sastra pèngêtan duk ing uni
kalih lampahan winuwus
satunggal pratelannya
lampahing Arjuna nalika dhaup
angsal Dyah Wara Sumbadra
putri Madura nagari

Kadang Baladewa Krêsna
rinarêngga dera Hyang Udipati
kajêng klêpu dewadaru
katêlah praptèng mangkya
sabênwontên pangantèn kang rinêngga gung
tamtu mawi kêmbar mayang
jaman purwa kang pinirid

Kaliyan pratelanira
kala nata Pandhawa mangun jurit
sakadang warga sadarum
mêngsah Sri Suyudana
sakadange Sata Korawa angêbyuk
jabêl prajadi Ngastina
Pandhawa unggul ing jurit

Winastanan Bratayuda
kinanthènan sarasilah tumêrahing
Pandhawa myang para ratu
ingaturakên sigra
mring Suhunan Kalijaga sadayèku
langkung sukanirèng driya
gambar tri wus dènpriksani

Tanya marang Yudhisthira
sintên ingkang gadhah wayangan katri
ingkang ginambar puniku
satunggal-tunggalira
Prabu Darmakusuma lajêng umatur
kang sarta mawa pratelan
agêng miwah inggilnèki

Titiga ingkang ginambar
wus pratela kadi sinêbut ngarsi
tanya malih Jêng Sinuhun
nahanta karsa para
asung gambar dalah ing saprabotipun
sastra cariyosing Buda
kumambang matur sang aji

Dhuh Susunan Kali gurunadi mami
gambar wawayangan
titiga siki puniki
mugi-mugi tinumrapna

Gigiring kang maesa danu artining
kuliting maesa
walikan dadosirèki
babalunge kang maesa

Kaanggeya kuliting gambar puniki
sunguning maesa
kaanggeya ototnèki
kuliting kanang maesa

Kaanggoa inggih babalunganèki
sarta ginancarna
ing salampah-salampahaning
supadya dadya tuladha

Têmbe wingking sagunging kang pra narpati
satriya myang wadya
pra èstri pra maharêsi
sagung isining bawana

Gya winarna Sri Yudhisthira narpati
sawusing pratela
gancaring cariyos nguni
amit wus praptèng antaka

Puput yuswa sampurna mring jaman suci
layon binarsihan
sung sasmita maring dasih
paripurna wus pinêtak

wontên tapak-tilas palênggahanèki
ngandhaping mandira
rampung pamêtaking jisim
lajêng sinungan têngêran

Kijing sela rineka cirining nami
Kyai Yudhisthira
lêstari têkèng samangkin
nèng lor-kulon masjid Dêmak

Ki Rasika angling mring rowangirèki
criyos sampun tamat
kijing kang panjang nglangkungi
ciri Kyai Yudhisthira

Kang sinung ngling tanya paran kajêngnèki
dènnya babat wana
wilujêng sampun barêsih
rata kadi ara-ara

e makatên lajênge cariyos inggih
dènnya babat wana
wilujêng sampun barêsih
rata kadi ara-ara

Sunan Kali wus wangsul dhatêng ing Giri
pinuju pêpakan
sanggyaning kang para Wali
Sunan Kali tur pratela

Lampahipun tinuding babat wanadri
purwa wasananya
miwiti malah mêkasi
pan sampun katur sadaya

Para Wali samya karênan ing galih
abipraya rêmbag
amujudakên ing warni
ingkang kasêbut pèngêtan

Kang kinarya guru wawayangan katri
gêr-ugêr polatan
mêndhêt saking netranèki
bèntêning pasêmonira

Saka pawulatan datan liya saking
papasanging netra
manawi akarya ringgit
netra wangun gêdhondhongan

Mirid saking gambaring wayangannèki
Prabu Baladewa
narendra Madura nagri
manawi adamêl netra

Wangun liyêp mirid saking wayanganing
Sri Narendra Krêsna
Sinuhun ing Dwarawati
utawi bilih iyasa

Nata wangun manthêlêng sêrêng rêspati
mirid wayangannya
satriya ing Jodhipati
Radyan Arya Wrêkodara

Paripurna dènnira amirid-mirid
nanging sarêng arsa
damêl wawayang rasêksi
rasêksa inggih danawa

Para Wali ragi kawêkèn ing galih
amarga Jêng Sunan
kalimput nalika panggih
tatanya mring Yudhisthira

Wêwah-wêwah danawa cariyosnèki
doyan mangsa kewan
myang mangsa wangkening janmi
nanging sagêd tatajanma

Samya minggu mêngêng mêksa tan amingis
sajroning kèmêngan
saking plênggahan tan têbih
wontên sagawon lumajar

Gondhol balung untu siyung amaringis
Sunan Kalijaga
antuk wêwênganing wingit
tinarbuka ring Hyang Suksma

Dènnya damêl gambar wayangan rasêksi
sipat myang wulatan
amirid sagawon mringis
badan wayangan manungsa

Sinêmbadan gêng luhur glabêg ngajrihi
mèh tanpa bangkèkan
ulat sirung netra andik
mrêngangah dhepah brêgagah

Sampun rampung dènnya mangadani ringgit
mirid tri wayangan
dados balungipun ringgit
ingkang ginapit punika

Têrangipun aturing Yudhisthira ji
kuliting maesa
dados balungipun ringgit
ingkang ginapit punika

Sungunipun dados ototing kang ringgit
lah inggih punika
ingkang dipun angge gapit
miwah campuriting wayang

Balungipun maesa kinarya kulit
artose mangkana
kadamêl dhasaring sungging
saking bubukaning tulang

Gih punika purwanipun wontên ringgit
wacucal maesa
ingkang gumêlar samangkin
mujudkên nganggit lampahan

Tan lyan saking kramate Jêng Sunan Kali
Wali wolu samya
mangayubagya ngidèni
sampun cuthêl criyosingwang

Lah suwawi babarpisan awêwarti
ingkang pangandika
dene mawi purwakanthi
Wali wolu tanah Jawa

Kang winastan Wali wolu tanah Jawi
satunggal Jêng Sunan
Ngampèlgadhing kang murwani
nama alit Radèn Rahmat

Putranipun Sèh maulana Ibrahim
ibu saking Cêmpa
Siti Asmara wêwangi
putranipun Prabu Kiyan

Kalihipun Susuhunan Gunungjati
Sayid Jèn punika
sakingnagari Arabi
mandhirèng Cirêbon praja

Tiga Sunan Ngudung alite Sèh Sabil
putra Mlana Iskak
ibu saking Madurèki
kadang mudha Walilanang

Sakawane Sunan Giri Gajahpuri
inggih Dyan Satmata
putra Walilanang nguni
kang ibu putri Blambangan

Gangsal Sunan Bonang Dyan Makdum Ibrahim
putra Ngampèldênta
ibu Siti Manaladi
putra Arya Teja Tuban

Nênêm Sunan Bukit Majagung mandhiri
Dyan Ngalim Buherah
Sri Campa mudha sisiwi
nak-sanak lan Radèn Rahmat

Pitu Sunan Darajat timurnya nami
Masakèh Mahmud kang
putra Sunan Ngampèlgadhing
mijil saking ing ampeyan

Wolu Sunan Kalijaga Radèn Sahid
putra Wilatikta
bupati Japara nagri
sampun jangkêp petang kula

De sanèse wowolu dipun wastani
Wawali nujêbba
têgêse nujêbba inggih
punika Wali susulan

Amung Kangjêng Sultan Agung ing Mantawis
Kalipahing Allah
kang jumênêng ing samangkin
pamungkas Wali nurbuat

Sunan Kali kok dados onjo pribadi
niku kasinggihan
wit maguru Nabi Kilir
anêrusi solah tingkah

Nabi Kilir tan seda wit anglampahi
karêm maring ora
cêgah hawa napsu melik
konang-onang kene kana

Têrus sukci ing nala dumilah wêning
mandar tuk nugraha
panjênêngan Nabi Kilir
kinarya hèb Nabiyolah

Anartani têkèng mangkya tan ngêmasi
gaib dalêmira
wus kawêngku lair batin
puniku ungêling kitab

Sunan Kali wartose makatên ugi
mangkya dèrèng seda
sigêg Rasika kang dêling
kinanthi gantya critanya

Kyai Harjana winuwus
mutiyan ing Jatisari
dadi ahli pepetangan
anirahkên tiyang sakit
rencangipun jajagongan
umatur nuwun kiyai

Mugi dhangankên ing kalbu
mupung ing mangke pinanggih
supadi mutabarana
mring putra wayah kang sami
pinarak ngarsa sampeyan
bab lampah petangannèki

Pênêt miwah awonnipun
anirahkên tiyang sakit
Kyai Harjana lingira
inggih ulunangge kaki
awawaton saka dina
saking kaole Sèh Adi

Dina Akad kang rumuhun
lamun nirahkên wong sakit
yèn mangetan tiba waras
yèn mangidul tiba Êsri
yèn mangalor tiba lara
yèn mangulon tiba pati

Ing dina Sênèn winuwus
lamun nirahkên wong sakit
yèn mangidul tiba waras
yèn mangetan tiba Êsri
yèn mangulon tiba lara
yèn mangalor tiba pati

Ing dina Sêlasa iku
lamun nirahkên wong sakit
yèn mangetan tiba waras
yèn mangalor tiba Êsri
yèn mangulon tiba lara
yèn mangidul tiba pati

Ing dina Rêbo cinatur
lamun nirahkên wong sakit
yèn mangetan tiba waras
yèn mangulon tiba Êsri
yèn mangulon tiba lara
yèn mangidul tiba pati

Ing dina Kêmis winuwus
lamun nirahkên wong sakit
yèn mangetan tiba waras
yèn mangidul tiba Êsri
yèn mangalor tiba lara
yèn mangulon tiba pati

Ing dina Jumuwah iku
lamun nirahkên wong sakit
yèn mangulon tiba waras
yèn mangalor tiba Êsri
mangidul tibaning lara
mangetan tibaning pati

Ing dina Saptu tinutur
lamun nirahkên wong sakit
yèn mangulon tiba waras
mangalor tibaning Êsri
yèn mangidul tiba lara
mangetan tibaning pati

Riningkês ing bêcikipun
Akat Slasa Rêbo Kêmis
tirah ngetan tiba waras
Sênèn kidul waras ugi
Jumuwah Saptu yèn tirah
kudu ngulon purugnèki

Dene ta sêdhênganipun
Akat Kêmis ngidul Êsri
Sênèn ngetan sri tibanya
ri Slasa Rêbo pi-tuwin
Jumuwah kalawan Tumpak
padha ngalor tiba Êsri

Mung punika petangipun
sawuse pinetang bêcik
sumendhe karsaning Suksma
ala ayu mung nglakoni
sakèhe kang amiyarsa
samya nuwun turirèki

Punika saèstunipun
pinaibên malarati
sangsaya daliling Kur'an
pangandikaning Hyang Widdhi
sigêg cinêndhak kang cêlak
abdi dalêm ngulama-di

Apil Kur'an sampun putus
ing makna myang muradnèki
anama Amat Sêtama
rèrèh dènnira nambungi
mangke kula acarita
yakining kang kasbut dalil

wontên narendra pinunjul
binathara nyakrawati
ambêg wicaksanèng budya
jujulukipun narpati
Sri Maha Amat Salekan
ngadhaton Sêtambul nagri

Kongas kasudibyanipun
jêmbar jajahaning nagri
angrèh samining pra raja
têtêp kêncêng kang agami
bakda salat darus Kur'an
sabên dumugi ing dalil

Watungiju mantasau
wabudillumanta saki
punika ing maknanira
mungguh Hyang kang Murbèng pasthi
sayêkti bisa akarya
bilai padha samangkin

Tuwin bisa karya èstu
kamulyan padha saiki
pêndhak-pêndhak pandarusnya
dumugi kakalih dalil
kèndêl ing pamaosira
ginagas rinasèng ati

E Tuwan kang sipat Agung
saupami kita iki
kraton tampis kabasmaran
gusis tan kari samênir
kirane durung saêkal
dadi kamlaratan mami

Awit kasugihaningsun
kalawan karaton mami
nora ing kene kewala
ingsun darbe liyan nagri
kangjêng sultan kabatinan
maibên ungêling dalil

Darus sabakdaning Subuh
sanalika sri bupati
munggèng satêngahing wana
bawah ing Ngêsam nagari
kalampahan kalih wulan
saking ing Sêtambul nagri

Kawêlasarsa sru ngungun
kang mangka sri narapati
mung ngagêm jubah kuthungan
ririmong samadah wilis
anyamping sarung gêmbaya
ngagêm kêthu lugas abrit

Angasta tasbèh umancur
barleyan ginosok adi
gêng nracak saisi lêrak
andungkap sawêlas ari
tan nendra minum myang nadhah
miwah tan pinanggih jalmi

Lêsah ngalêntrih-ngalêntruk
angga gêgês gagang agring
sumendhe witing mandera
sawang kunarpa sang aji
anuju sawiji dina
ana nangkoda lumaris

Mring Ngêsam unta tinuntun
nèng kene miyat ing jalmi
sumendhe witing mandera
sinawang wus kadya mayit
pinurugan dupi cêlak
ki juragan tanya aris

Kisanak kang kawlasayun
dene nèng alas pribadi
pasêmone lir ngawirya
lah punapa sêbabnèki
sang nata dupi miyarsa
pakèwêd dènnya mangsuli

Sêrêt kêdaling sabdarum
pêgat-pêgat amlasasih
ki dagang tuhu manira
ing Sêtambul asalmami
kesah ngaji mring lyan praja
yun mantuk datan wruh margi

Ki dagang wêlas kêlangkung
nulya dènulungi roti
lawan warih ing lantingan
lah niki jampi kalantih
sawusira tinampènan
roti dhinahar sacuwil

Toya ing kêndhi dèninum
tri cêgukan datan luwih
kraos nikmat kang sarira
sumringah nayana wêning
sri nata Sêtambul sigra
ngulungkên tasbèhirèki

Maring sudagar kang asung
roti lawan toya kêndhi
winantu sabda mrakatya
dhuh kisanak kang asung sih
rèhning andika wus nambal
dhumatêng ing jiwa mami

Sasat anambungi umur
wèwèh janma tanpa pamrih
èstu bilihkarya tama
nandhakkên eklasing budi
lila anrus ing wardaya
sangêt ing panuwun mami

Saking kumêdahing kalbu
minangka timbanganing sih
kang mugi tinampanana
winantu sukaning ati
cinandhak mring ki sudagar
gringging-gringging nggarègèli

Awit salaminya idhup
lagya anêmbe udani
barleyan agêng naracak
rinucit kinarya tasbih
sapandurat tan wacana
gumêtêr kêdaling lathi

Paran ing karsanirèku
de asung ingkang kadyèki
sri narendra angandika
ulun lila lair batin
amung ta pamintaningwang
parênga nunut lumaris

Rèhning kula ayun mantuk
marang ing Sêtambul nagri
ywa nganti sangsayèng marga
ki sudagar lingira ris
inggih ki bagus sumangga
gampil yèn wus praptèng nagri

Kantun lampahan dwi tèngsu
têmbe anumpala-keli
sri narendra wus binêkta
ing ngênu datan winarni
sapraptanira ing Ngêsam
sudagar dagang mawarni

Laris dagangane gêrus
mênthêl kathah antuk bathi
tata-tata sêdya mentar
tatanya mring sri bupati
bagus paran karsanira
dènirarsa mangkat mulih

Inggih kyai kajêngulun
sarêngan andika malih
sisimpangan wontên marga
ki sudagar wus nyondhongi
kalingling wagêling nala
tasbèhe barlèyan adi

Pangudasmaraning kalbu
ewuh têmên tasbèh iki
lamun awèt dakanggowa
pasthi tan kobêr ngabêkti
katungkul pijêr umiyat
lawan tan pêgat kuwatir

Lah bêcike dakdole pisan yèn payu
prayoga nyimpêni dhuwit
thithik mutawatiripun
tumrape wong kaya mami
darbe barang langkung elok

Bubrahake ati ngêgungkên têkabur
sisip sêmbire wus pasthi
rêgadag anarik kupur
ki sudagar mentar aglis
tasbèh tinawakkên gupoh

Marang para sugih jroning kutha kêmput
titi tan ana kang ngawis
tan kuwawi artanipun
saking kèhe kang pêngaji
anulya kunjuk sang katong

Natèng Ngêsam kalangkung eraming kalbu
wasana ngandika aris
saka ngêndi asalipun
tasbèhmu barleyan iki
ki sudagar awotsinom

Asal saking tiyang nyukani pukulun
jalma papa nèng wanadri
sang nata kagyat lingnya rum
sudagar aturmu iki
iku sèwu mokal elok

Kawruhana tasbèh iki ingkang patut
darbe mung nata linuwih
pinunjul samaning ratu
aturmu iki mustail
pangirèngsun wus amêlok

Pasthi iki olèh ênggomu amandung
èh sudagar yèn sirèki
tan bisa ngaturkên mringsun
janma kang mènèhi tasbih
sira minangka gagêntos

Ingsun ukum apa ing sapantêsipun
ki nangkoda duk miyarsi
pangandikane sang prabu
ulat biyas payus tistis
konjêm siti arawat loh

Ki nangkoda manêmbah sarwi umatur
dhuh gusti sri narapati
kawula anuwun mundur
nimbali kang darbe tasbih
wus linilan mêdal gupoh

Sampun panggih ki dagang lan sri Sêtambul
kang sawêg nandhang kaswasih
rinucat dhirining prabu
bagus dika ditimbali
mring ngarsanira sang katong

Sigra sowan ki dagang lan sri Sêtambul
prapta ngabyantarèng aji
ki dagang saksana matur
punika ingkang nyukani
tasbèh kang kunjuk sang katong

Apa iya tasbèh iki gonmu asung
kang dinangu matur inggih
tanpa titipriksa prabu
tandya animbali patih
wus sowan manêmbah alon

Èh ta patih wong iki têmên yèn pandung
banjur ukumên tumuli
jonjangên nèng alun-alun
sandika rêkyana patih
gya binêkta mundur alon

Saundure ki patih kalangkung ngungun
nyurasa karsaning aji
saking tan dungkap ing kalbu
kang dadi parênging aji
tanpa priksan ngukum uwong

Yèn badala ajrih karsane sang ulun
nulya pinidana aglis
pan jinonjang astanipun
kang kanan suku kang kering
wusnya konjuk sang akatong

Nata agnya ngunjara parêk kadhatun
pratisthèng mèpèt capuri
siji tan-na rewangipun
nèng riku sri narapati
siyang dalu anggung lamong

Mung ngraoskên kuwasanira Hyang Agung
kodrat takdiring Hyang Widdhi
kang tumamèng ing sang prabu
kalangkung elok mustail
mila tansah ngrujit batos

Dhasar têmên luwih kawasa Hyang Agung
pratandhane kita iki
dene tan ngrasa saglugut
yèn nêmu kadya puniki
saking gung dosambèng Manon

Dene kita tan pracaya watungiyu
mantasau sabdèng Widdhi
priyangga sing luputingsun
nanging ta gondhèlan mami
tamtu ngong tobat mring Manon

Dalil innaloha gopurur-rohimu
yèn wong tobat dènaksami
mêngkono pamanggih prabu
dahat panlangsaning galih
siyang dalu gung prihatos

Amung ngarsa-arsa dalil watungiyu
mantasau kang pinuji
mugi Tuwan Kang Mahagung
paringa uning tumuli
saking kuwasèng Hyang Manon

Sampun lami gyannya nèng kunjaran prabu
yata ing Ngêsam narpati
darbe putra wanodyayu
pambayun wus mangsa brai
cahyanya langkung mancorong

Tur ingugung sang rêtnayu mring ramèbu
tinurut barang sakapti
sagung pakarti rahayu
samana sotyaning puri
pan sawêg kasêngsêm ngaos

Siyang dalu enjing sontên tamtu darus
swara mirêng saking jawi
yèn lêpat aksaranipun
asring tinêgor tumuli
lan kang nèng kunjara kono

Yèn tinêgor kèndêl ing pamaosipun
gusti lêrêse kadyèki
panjang tuwin cêlakipun
sang nata wiwit angaji
trêtil pasekate kaot

Pangajinya nora ririh nora sêru
swara ulêm langkung pasih
piniyarsa nganyut-anyut
bisa karya nyêsing ati
pranyata alim kinaot

Datan wiyah janma widagdèng kadyèku
nadyan gurune sang putri
tan mirib pangajinipun
lan sakitan kang kinunci
sang rêtna garjitèng batos

Mokal têmên wong iki kalamun pandung
pasêmone ingkang warni
utawa rupane bagus
tuwin pangajine luwih
dudu sêmbarangan uwong

Kiraningsun pasthi iki trahing ratu
guwaya myang sotyèng warni
manawa kêna babêndu
antuk sisikuning Widdhi
mokal lamun tindak awon

Saya paham dènnya mirêngkên sang ayu
sangsaya wêwah ingkang sih
mring janma ingkang tinutup
sabakdane dènnya ngaji
sigra kondur mring kadhaton

Prapta ngarsaning rama nulya umatur
rama amba sabên ari
bilih amba nuju darus
sring tinêgor saking jawi
lan janma ukuman kêthok

Tiyang wau langkung sae wacanipun
amba inggih dèrèng uning
sagung di-dalêm sadarum
sanadyan para ngulami
ingkang mèmpêr ing pangaos

Yèn tinimbang lan janma kang tuwan ukum
rama ing panuwun mami
parêng tan parêngèng kalbu
amba inggih nyuwun laki
dene ta pamilihingong

Nyuwun antuk kang tuwan kunjara iku
sang nata èmêng ing galih
ginubêl ing putranipun
dènnya mothah nyuwun laki
kang pinilih luwih elok

Sri narendra alon pangandikanipun
adhuh babo putramami
paran kang dadi kajatmu
dene sira jaluk laki
pamilihmu luwih asor

Suwurira gawa surêming prajamu
dene atmajèng narpati
pasakitan garwanipun
kaya ta kurang sujanmi
ajêmbar jajahaningong

Ingsun ngêrèh iya sagung para ratu
lan akèh punggawa mami
utawa santananingsun
kang anom bagus ing warni
lah padha pilihên kono

Tan kurang punggawaningwang
kang brêgas sarta lim-alim
aja milih wong kunjaran
rinungu liyan nagari
pasthi akarya nisthip
nyudakkên drajating ratu
sang rêtna aturira
rama amba datan laki
bilih botên pikantuk pêmilihamba

Kawula mung nêdya ngêndhat
yèn rama datan dugèni
kang dadya panuwun-amba
sang nata ngungun ing galih
samana langkung kingkin
ngraosakên putranipun
gènnya anuwun krama
panggubêle sabên ari
dangu-dangu rinasa rasèng wardaya

Prakarane jatukrama
têmên tan kêna binudi
têtêp kodrate Pangeran
jodho tan kêna pinardi
lêjar pênggalih aji
luwar ing sungkawanipun
pinupus takdirullah
sang nata ngandika aris
mring ki patih kinèn ngêdalkên sakitan

Praptèng ngabyantarèng nata
pangulu nulya mangarsi
wus pragat paningkahira
sigra pinanggihkên aglis
sakitan lan sang putri
sasananira wus sinung
sang dyah matur ing garwa
dhuh ta kakang kadipundi
punapanta kang dadya darunanira

Dene nganti kinunjara
punapa nyata yèn maling
langkung ngungun manah kula
dene warnandika pêkik
kang sarta sampun alim
têka nganti tindak dudu
mugi paringa pajar
supadya kawula uning
sri narendra aris wijiling wacana

Mangke kula turi wikan
bilih gusti wus sung uning
gihpunika ingkang sabab
paduka rêmên ing kami
kawula tiyang alit
miwah sawêg manggih ukum
paduka sutèng nata
pagene garwa wong nisthip
sang kusuma alon wijiling wacana

Lah inggih mênggah punika
kawula pajar tan bangkit
awit tuduhing Hyang Suksma
dumunung wontên ing budi
irsating Hyang lir ngimpi
sasmita kang tumrap ulun
kinèn antuk paduka
nula sèstu sunlampahi
wasanane sumangga kita tan wikan

Tumutur aknyaning swara
nanging nalare pakolih
mokal yèn paduka ala
purun anindakkên sisip
kang garwa matur aris
awas têmên putri ayu
yêktine amba raja
gusti sampun bribin-bribin
nging kadukan sabab rangu dalil Kur'an

Sang kusuma dupi myarsa
garwanta dera sung uning
kèngêtan yèn ingkang rama
kagungan lisah prêmati
pranti kinarya jampi
sagung wong nandhang bêbêndu
sampun binêkta mêdal
saksana tinrapkên aglis
mring kang tatu tan tabêt pulih sakala

Suku tuwin astanira
pulih kadya duk ing nguni
sanalika sri narendra
tuwuh guwayanira ji
sang nata ngandika ris
dhuh-dhuh mirah ariningsun
pirêngna aturingwang
sayêktine kita iki
kang ngrênggani Sêtumbul karaton ingwang

Lah matura sudarmanta
kabèh kandhaningsun iki
sang dyah sandika gya mentar
wus prapta ngarsa sang aji
munjuk mula bukèng wit
madya lan wasananipun
dhêlêg ngungun sri Ngêsam
sowanira langkung ajrih
mêlanging tyas gyanta tan titipariksa

Dugi ngarsèng sri narendra
prabu Ngêsam sarêng uning
kalangkung eraming nala
tan mèmpêr warnane nguni
mancêr jwala mratani
nyata yèn natèng Sêtambul
buminata ing Ngêsum
saksana umatur aris
kadi pundi paduka gusti purwanya

Sang prabu Amat Salekan
ngandharkên lampahannèki
purwa madya wasananya
sri Ngêsam sukur ing Widdhi
dene taputranèki
têtêp dadya garwanipun
tasbèh wangsul sri nata
kundur mring Sêtambul nagri
ki juragan tan kukum malah ginanjar

Kèndêl samantên kewala
gènkula gêlar critèki
kang maibên dalil Kur'an
sadaya ingkang miyarsi
langkung sukaning ati
sigêg Sotama lingipun
nahan kang cêlak lênggah
lan abdidalêm sang mulki
lurah jogèd anama Wirèngsuwignya

Kakang nyuwun sasêrêpan
nguni sintên kang murwani
bêksa wirèng kêkancuhan
tuwin datan mawi kanthi
ngantos kagêm samangkin
lêlangên jroning kadhatun
paran ta wijangira
tuwin sanès-sanèsing kang gêndhing
lurah Wirèngsuwignya amêdhar sabda

Nalika kraton Jênggala
ingkang jumênêng narpati
sang Prabu Suryawisesa
iku ingkang angadani
iyasa bêksa rangin
aran Wirèng Panji Sêpuh
ijèn tanpa gêgaman
muhung sampur kang winiwir
gêndhingira aran Boyong Badranaya

Lawan Wirèng Panji Mudha
sarakit gaman tan mawi
mung sondèr lir Panji Wrêdha
gêndhing Sabrang Barang ngrangin
nulya iyasa malih
Dhadap Kanoman rannipun
rong pasang kang abêksa
dhadhap lan dhuwung cinangking
gêndhingira ingaranan Rangsang Tuban

Jinangkêpan kawan warna
Wirèng Jêmparing-gêng nami
ingkang ambêksa sapasang
nyangking gandhewa jêmparing
gêndhing Lèngkèr mantêsi
nahan kadeyan sang prabu
kakalih Radèn Kalang
byantoni karsa narpati
yasa Wirèng Lawung Agêng tinêngêran

Kakalih ingkang ambêksa
mandhi waos ngrêspatèni
pinatut Rêmêng gêndhingnya
ing mangke dipunwastani
babêksan ing Mantawis
wau ta Rahadèn Wirun
biyantu gya iyasa
Wirèng Dhadhap Kreta nami
kang ambêksa sakawan kinêmbar warna

Ngasta dhadhap lan curiga
Sêgaran pelog kang gêndhing
jangkêp namung nênêm warna
linaluri aywa nganti
ilang talêre nguni
lêlangên-dalêm sang prabu
iku pamyarsaning-wang
buh têmên lan doranèki
mung nyatane de kagêm têkèng samangkya

Kang tanya dhêku turira
saking ing pamanahmami
kados kathah lêrêsipun
mênggah bêdhaya lan srimpi
punapa inggih mirib
bêksan wirèng nênêm wau
Wirèngwignya lingira
dhingin bêdhaya lan srimpi
piniritan kala jaman kadewatan

Kasêbut layang Wiwaha
nalika Hyang Endrapati
arsa utusan ngrêncana
tapane sang Pandhusiwi
ingkang kinèn lumaris
pitu wranggana gêgêdhug
dene ingkang kinarya
wranggana pipitu siki
sosotyadi iku tinêmbungkên mulat

Sinidhikara dumadya
kakalih kang ayu luwih
sang Supraba musthikèngrat
lawan Wilutama dèwi
mèh kêmbar ingkang warni
kaot baranyak lan ruruh
kakalih wus tan beda
kalawan sang Dèwi Ratih
garwa Sang Hyang Kamajaya Cakrakêmbang

Wusing dadya kinèn taya
têgêse ataya nênggih
pangigêle widadarya
jawata kabèh yun uning
yata sami ningali
apsari pangigêlipun
angidêri sagaran
amung kaping tiga uwis
pra jawata kang tumingal kawismaya

Têgêse sami wismaya
padha kasmaran ing galih
dewata dènnya tumingal
pangigêle widadari
Hyang Brama dadak nênggih
catur muka papag wau
Sang Hyang Endra andadak
tingal papat dènnya ngèksi
sakèh dewa tingale ngayun titiga

Ana ta locananira
ing kanan kering nyatunggil
munggèng juluk kang satunggal
karanane manggènnèki
wiyare aningali
sarta ing kacaryanipun
sagung para dewata
wau ingkang aningali
iya marang pangigêle widadarya

Sabanjure Sang Hyang Endra
iyasa bangsal panangkil
sisiyan lan madetaya
kiwa têngên srimanganti
Hyang Endra yèn tinangkil
ngarsakkên lalangênipun
tayaning waranggana
pinaès binusanan-di
manthuk-manthuk suka kang sami miyarsa

Sinigêg Kyai Suwignya
Kyai Dêmang Basman mangkin
abdidalêm pamaesan
rolas jung ing Turisari
tinêmbangrowangnèki
masalahing adêgipun
griya miwah aliyan
cara-caraning wong tani
punapinggih mêndhêt wulan kang prayoga

Dêmang Basman ris lingira
manawi caraning tani
bilih angadêgkên griya
tuwin angêlihi panti
rèh etang kirang uning
mung mangsa ugêranipun
ananging kintênkula
punika luwih utami
winêwahkên lan etang kang kagêm praja

Ing mangsa Kasa raharja
mangsa Kalih tan prayogi
kasêbut salêbêt griya
botên wontên pênêtnèki
mangsa Katiga ugi
apan kathah awonnipun
kabêsmèn kapandungan
ing mangsa Kapat prayogi
pan rahayu tumêrahing putra wayah

Dene ing mangsa Kalima
aran awon kang pinanggih
mangsa Kanêm tan prayoga
sinambêr gêlap sring-asring
mangsa Kapitu yogi
linulutan ing donya gung
rahayu salaminya
mangsa Kawolu pêrmati
suka singgih nanging sring kawon pinanggya

Kasanga datan prayoga
prihatinan wataknèki
mangkya mangsa Kasadasa
kalangkung saking prayogi
mangsa Dhêstha anênggih
awon cêlak umuripun
salah satunggilira
mangsa Kasadha mungkasi
apan sêdhêng awon saene piyambak

Namung punika ugêrnya
petanganing tiyang tani
kang sinung sabda lingira
èstu kalangkung utami
winor lan petang nagri
sangsaya tambah pikantuk
Ki Basman ling sumangga
wawaton budining tani
muhung têmên lawan wêkêl giris dora

Gantya wau kang winarna
ingkang cakêt linggihira
lawan Kiyai Sumbaga
lurah panyungging lungguhnya
alon dènnira tatanya
adhi kalamun sêmbada
rakanta minta uninga
witing wontên wayang purwa

Niku sintên kang iyasa
mugi adhi gancarêna
kang kangge babon punapa
têka wau wayang purwa
jalu èstri tindhik samya
saha ing pamêndhêtira
gambar ingkang wayang purwa
kadipundi cariyosnya

Kadamêl cagaking lênggah
supadi ywa kraos sayah
dènmirêngkên putra wayah
èstu badhe damêl bingah
miwah ras-arasên kesah
timbang nyantên para hahah
tiwas tan angsal paedah
Ki Sumbaga latah-latah

Kang mangkono dhasar nyata
mêngko aku dakcarita
saka kandhane wong tuwa
nalika jumênêngira
kyatingrat Sri Jayabaya
ing Mamênang prajanira
anyorèk gambar warnanya
luluhurira sri nata

Ronning êtal papanira
ingkang rumuhun priyangga
panyorèknya sri narendra
gambare Hyang Jagadnata
sapiturute tumêka
Bambang Parikênan nama
ing sawuse paripurna
diarani wayang purwa

Panjupuke aran wayang
de gambar wujud wus ilang
ginagas ing tyas wus têrang
mulane mau kang wayang
lanang wadon tinindhikan
kagawa saka babonnya
corèkane Sri Pamasa
Prabu Jayabaya kuna

Dadi mung mirip patrapnya
panganggone jalma bangsa
Hindhu Kêling kang nagara
rampunging panggambarira
amarêngi taun angka
wolung atus swidak juga
sangkalanirèng kang warsa
gambaring winayang astha

Kala Êmpu Ajisaka
jumênêng sri naradipa
nèng nagri Pujrwacarita
jujuluk Sri Widdhayaka
nganggit pakêm lalakonnya
para dewa saturunnya
marêngi angkaning warsa
sèwu tigang dasa juga

Taunira sinangkalan
ratu guna mlêtik tunggal
antarane nganti lawas
basa karaton Jênggala
marêngi angkaning warsa
sèwu satus kalih dasa
ingkang jumênêng pamasa
Lêmbu Amiluhur nama

Olèh kawanlikur warsa
muksa ginêntènan putra
Radèn Panji Rawisrêngga
nama Sri Suryawisesa
karsa anganggitwangunan
-ing gambaring wayang purwa
rontal uga papanira
jinujud gêng lan luhurnya

Pra kadang kadeyan samya
tumutur garap mangrêngga
sabên sri nata sewaka
corèkan katur ing ngarsa
winadhahan kang kandhaga
sarta nganggit pakêmira
lalakone wayang purwa
tinurutakên tinata

Lah iku awite wayang
nganggo tinabuhan gangsa
slendro nganggo sinulukan
têmbung kawi warna-warna
manut pathêtaning gangsa
kagêm sabên pasamuan
sang Prabu Suryawisesa
karsa andhalang priyangga

Para kadang kadeyannya
tanggap anabuhi gangsa
kasêngsêm ingkang uninga
manganti bubare samya
anuju angkaning warsa
sèwu satus kawandasa
sirah gangsal sinangkalan
tata karya titis dewa

Muksane Suryawisesa
gya ginantyan ingkang putra
Rahadèn Kudalaleyan
jujuluke mangkya gantya
Surya-amiluhur nama
lagya olèh tigang warsa
nulya ngalih prajanira
Pajajaran karta harja

Mangun gambar wayang purwa
babon corèkan Jênggala
jinujud gêng luhurira
papane daluwang Jawa
anuju angkaning warsa
sèwu satus swidak juga
apan ta sangkalanira
wayang gana rupa janma

Nalika Rahadèn Jaka
Susuruh jumênêng nata
jujuluk Prabu Bratana
angadhaton Majalêngka
karsa mangun wayang purwa
papane daluwang Jawa
ginulung dadya sajuga
winuwuhan ricikannya

Wayang bèbèr ingaranan
yèn kagêm anèng kadhatyan
kang nglakokke padhalangan
amung rêbab gamêlannya
parlu kanggo murwakala
yèn wong kêna ngila-ila
kang dadya pangayamira
tinatah Bathara Kala

Pangupadrawa anandhang
mala cintraka mèn ilang
kaya ta cah wadon lanang
ontang-anting tanpa kadang
sapadhane iku kang
rinuwat kasêbut layang
Rêksakala gawang-gawang
ngruwat nganggo bèbèr wayang

Murih ruwate kang kala
nganggo sajèn warna-warna
sarta dupa gandawida
katêlah têkèng samangkya
wong kang nanggap wayang purwa
kudu nganggo sajèn dupa
duk rampunge panganggitnya
Sri Maha Prabu Bratana

Angkane kang punang warsa
sèwu rongatus punjulnya
wolungpuluh lan titiga
sangkalanira winarna
nênggih gunaning pujangga
nêmbah ing Bathara Endra
basa ing jumênêngira
sang Aprabu Brawijaya

Pungkasaning Majalêngka
kacarita darbe putra
wasis gambar namanira
Radèn Sungging Prabangkara
dhinawuhan rama nata
mangun busananing wayang
bèbèr kang tumrap daluwang
rinêngga pulas mawarna

Pinantês lan wujudira
raja satriya punggawa
busana kinarya beda
anuju angkaning warsa
sèwu triatus langkungnya
taun iku sinêngkalan
anênggih datanpa sirna
pigunane kang atmaja

Sabêdhahe Majalêngka
anuju angkane warsa
sèwu sangangatus lawan
tigangdasa langkung tiga
sangkalanira rinipta
gêni murup sinram jalma
ing nalika iku wayang
bèbèr sagamêlanira

Marang ing Dêmak nagara
kacarita Kangjêng Sultan
Sah Ngalam Akbar sapisan
sêngsêm marang karawitan
myang rêna langên wayangan
sring-asring kaparêng dhalang
iya iku bèbèr wayang
mangka gamêlan lan wayang

Kasêbut ing Pêkih kitab
karone iku pan karam
dadi pra wali sadaya
biyantu karsaning nata
anganggit wayang supaya
ilang wujud gambar jalma
kang kinarya lulang mesa
tinipiske sawatara

Dhinasaran warni pêthak
ancur lan gêrusan tulang
prabote pinêtha samya
kinarya miring rainya
tangan kanannya dawa
irisan tulang maesa
ginapit sajuga-juga
tinancêpakên ing wrêksa

Binolong jejeran wayang
sabên Kangjêng Sultan lênggah
wayang kajèjèr panggungan
kacaoske Kangjêng Sultan
banjur bali ingaranan
wayang purwa kaya lama
dene babon-babon wayang
dadi anggonne pra dhalang

Lêstari kaanggo dhalang
barang sajroning nagara
tanapi mring desa-desa
samana angkane warsa
sèwu patangatus lawan
kawan-dasa punjulira
nênggih sinêngkalan mangkya
nir ruci caturing dewa

Antaranya Kangjêng Sultan
jumênêng tuk tigang warsa
Kangjêng Sinuhun ing Arga
nganggit wuwuhing kang wayang
nganggo danawa wanara
sarta gancaring lalakyan
Sinuhun ing Bonang sigra
nganggit panyumpinging wayang

Nèng panggungan kering kanan
Jêng Sultan Sah Ngalam Akbar
muwuhi ricikan wayang
rupa gajah lan prampogan
Jêng Sinuhun Kalijaga
nganggit kêlir kadêbognya
balencong kalawan kothak
sarta muwuhi kakaywan

Iku minangka sangkala
mêmêt aku kurang têrang
dene ta kang asring dhalang
Sunan Kudus tinabuhan
salendro ingkang gamêlan
iku wiwite kang wayang
apan nganggo sinulukan
grêgêt-saut ada-ada

Nuju angkaning kang warsa
sèwu kawanatus ika
langkung kawandasa tiga
dene ta sangkalanira
gêni dadi suciningrat
antarane tan winarna
nalika jumênêngira
nênggih Rahadèn Trênggana

Jêjulukira Jêng Sultan
Sah Ngalam Akbah ping tiga
karsane Sultan Bintara
kang mungkasi Dênak praja
wasis waskitha ing nala
anggalih kang wayang purwa
mindhak bagusing sêmbada
karsa dalêm sri narendra

Mangun wanguning kang wayang
jinujud ing dêdêgira
sarta mripat cangkêm karna
samya binêdhah sadaya
samana angkaning warsa
sèwu patang atus lawan
pitungpuluh punjul sapta
rêsi pitu karya tunggal

Susuhunan Ratu Tunggal
ing Giri nalikanira
makili karaton Dêmak
anganggit wanguning wayang
gêdhe dhuwure sinuda
ugêre mata liyêpan
karo mata panthêlêngan
wedokane nganggo rema

Wayang wanara lan buta
dinokokan loro mata
dewa cawêt kaya arca
sarta nganggit lakon wayang
wiwite wayang tinrapan
kakonang ingkang parada
sawuse dadi sakothak
ingaran Kidang Kancanan

Nalika iku sinungan
sangkala mêmêt ingaran
rupa Sang Hyang Girinata
nitih Andini andaka
anuju angkaning warsa
sèwu patangatus lawan
pitung puluh wolu sirah
slira dwija dadi raja

Datan nalisir ing karsa
saking lêpasing pamudya
Sunan Ratu Tunggal Arga
anulya karsa iyasa

Wayang gêdhog aranira
cangkokaning praupannya
babon saking wayang purwa
tanpa kêthèk lawan buta

Anganggo têkês kang priya
wayang wadon nganggo rema
prabot rapèk kalung jamang
gêlang anting kêlatbuja

Jêjêring lalakon praja
sakawan samya sudara
ing Jênggala ing Mamênang
ing Ngurawan Singasêkar

Sabrangane Prabu Klana
pulo Bali ing nagara
balane Bugis sadaya
sarta nganggit pèkêmira

Gancaring kang lêlampahan
sarta garêgêt-sautnya
tanapi suluk bineda
lagune lan wayang purwa

Pan pelog gamêlanira
kang dhalang ran Widayaka
Suhunan Kudus êmbannya
lêstari langêning praja

Sinungan mêmêt sangkala
rupa Sanghyang Nilakantha
ngasta cis ginubêd naga
anuju angkaning warsa

Sèwu patang atus lawan
wolung dasa langkung gangsal
sinêngkalan gaman naga
kinarya ing Utipatya

Nahênta Suhunan Bonang
yasa wayang Damarwulan
ingkang jinêjêr lalakyan
ing Majapait têngahan

Ratu Ayu jumênêngnya
nuju taun angkanira
sèwu tri atus limalas
nunggal lan bèbèr waktunya

Ingkang linakokkên dhalang
dadi tanggapaning wadya
winuwuhan tabuhannya
kêprak angklung kêndhang rêbab

Kalanturing pakêcapan
wayang bèbèr tabuhannya
lumrah ngarani kêthiprak
anuju angkaning warsa

Sèwu patang atus lawan
wolung dasa langkung astha
sinangkalan duk iyasa
astha wali karya tunggal

Jêng Sultan Adiwijaya
jumênêng ing Pajang praja
anuju ing taun angka
sèwu limang atus tiga

Arsa mangun wawangunan
wayang purwa babonira
iyasan ing Dêmak praja
prabot pinantês lan wanda

Pra ratu parabotira
ana kang nganggo makutha
ana tropongan kewala
ana kang kêling gêlungnya

Satriya bêsusi rema
ana kang nganggo paraba
sarta rineka dodotan
ana ingkang nganggo clana

Pinapantês dhewe-dhewe
nganggo sampuran wadone
karo bêsusi rambute
dodotan buta kêthèke

Tan ewah ngloro matane
dewa rêca parabote
padha irasan tangane
winuwuhan gêgamane

Gada bindi alugora
iku wiwit wayang purwa
tuwin wayang gêdhog ika
padha tinatah gayaman

Sarta nganggit wuwuhing kang
pakêm purwa gêdhog wayang
anuju angkane warsa
sèwu limang atus lima

Jêng Sunan Kudus iyasa
wayang golèk saka wrêksa
mirit lakon wayang purwa
salendro gamêlanira

Amung kênong êgong kêndhang
kêthuk kêcèr lawan rêbab
nuju sangkalaning warsa
wayang nir gumuling kisma

Jêng Sinuhun Kalijaga
nganggit topèng kang kinarya
saka wrêksa mung sasurya
sarta methok wêwangunan

Kaya raining manungsa
jêjêring lalakon padha
kaya wayang gêdhog iku
nganggo buta warna-warna

Wanda mripat wayang purwa
prabot têkês rapèk clana
sumping sondhèr uncal-wastra
kang mêtu jinêjêr samya

Lanang wadon nganggo bêksa
dhewe-dhewe pacakira
kaya putrèn lan cindhaga
Panji-tuwa Panji-mudha

Gunung sari Prabu Klana
Daga Blancèr Pênthul Buta
kudu beda bêksanira
ukêl lan tatambangannya

Salendro gamêlanira
topèng sawiji-wijinya
nganggo dipatut gêndhingnya
dhewe-dhewe nora padha

Angkaning warsa samana
sèwu limang atus astha
mangka ta sangakalèng warsa
kaèsthi nir yaksaningrat

Basa ing kraton Mataram
jumênêngnya Panêmbahan
Senapati ing Ngalaga
karsa mangun wayang purwa

Rambut tinatah gêmpuran
wayang gêdhog kinêrisan
wuwuh wayang riricikan
manuk lawan buron wana

Anuju angkaning warsa
sèwu limang atus lawan
patpuluh siji sangkalan
rupa pat gatining jalma

Ing sajumênêngnya nata
Sri Surya Anyakrawatya
ramadalêm sri narendra
ingkang jumênêng samangkya

Amamangun wayang purwa
babone Kidang Kêncana
jinujud mung sawatara
sasigaring palêmahan

Arjunane pinaringan
panêngran Kiyai Jimat
iku wiwite kang wayang
purwa lan gêdhog sinungan

Bau lan tangan pinisah
tanganne cinampuritan
myang winuwuhan dhagêle
myang winuwuhan gêgaman

Panah kêris sapadhanya
bangsaning landhêp sadaya
paripurna karsa nata
banjur ana uwong manca

Saka Kêdhu asalira
bisa dhalang gêdhog purwa
banjur kaabdèkke dadya
dhalang sajroning nagara

Kaparênge sri narendra
wayang bèbèr pangruwatan
sinalinan wayang purwa
katêlah têkèng samangkya

Rampunge dènnya iyasa
maringi mêmêt sangkala
iku rupa buta murgan
padhalangan ingaranan

Panyêrêng araning buta
banjur karanne ing kathah
buta cakil wus alumrah
mathinthing solahe kathah

Wujud buta mata siji
tangan loro dikêrisi
siyung mêtu saka lathi
amandhuwur mung sawiji

Anuju angkaning warsa
sèwu limang atus lawan
sèkêt loro sinangkalan
sêmbah gaman buta tunggal

Ing samêngko karsa nata
kang Sinuhun Kangjêng Sultan
Agung Kyatingrat parabnya
Prabu Anyakrakusuma

Karsa mangun wayang purwa
prabotè wadon lan priya
samya tinatah sadaya
jinait lanyapanira

Sarta sangkuk dêdêgira
kang pancèn mêlèk matanya
kajait sinungan tandha
gêdhondhongan namanira

Rangkêp-rangkêp ingkang wanda
ing sawusing paripurna
Arjunane pinaringan
aran Kyai Mangu ika

Sinungan mêmêt sangkala
rupa buta rambut rêta
ingore sumunggèng ngarsa
nganggo jalu suku dwinya

Padhalangan ingaranan
iku buta parapatan
wong akèh ngaranni samya
buta rambut-gêni ika

Rampung nuju angka warsi
sèwu limang atus lawan
sèkêt têlu sinangkalan
jalu buta tinata sang

Lah mung iku kawruhingwang
crita witing ana wayang
kang miyarsa samya girang
matur pundi turun dhalang

Ki Sumbaga astanira
anudingi lah kae ta
kang sèndhèn ing saka rawa
Ki Panjangmas wastanira

Pan sinigêg Sumbaga dènnya ngling
gantya kacariyos
ingkang cakêt kalawan linggihe
lan ki marbot Ki Taha wawangi
ki marbot jinawil
sarwi tatanya rum

Yayi para èstu dèrèng uning
lu-èlu kemawon
awit alit tumêkèng samangke
dèrèng wontên ingkang anyriyosi
cariyosing nguni
waton kitabipun

Sabên wulan Sapar amarêngi
ri Rêbo dhumawoh
kang pungkasan sapraja arame
jalu èstri miwah rare alit
samya siram mawi
jajimat dènêkum

wontên malih jimat dènkum warih
wusing siram gupoh
gya inginum myang pinupukake
bun-êmbunan maca slawat katri
sarta remanèki
pinapal ing pucuk

kêtib Taha aris amangsuli
ing pamyarsaningong
kasbut Kitab Mujarabah ranne
caritane auliya adi
kang wus sinung uning
gaibing Mahagung

Tinartamtu sabên-sabên warsi
karsane Hyang Manon
anurunkên sakèh kabilaèn
awit Rêbo wêkasaning sasi
Sapar kèhing blai
triatus nêmpuluh

Sabanjure nèng naas lan ari
naas kang wus maton
tumrap Jawa banjur nganakake
Sangar Naas Jatingarang tuwin
patine kang ari
Naga-dina tèngsu

Taliwangke miwah Sampar-mayit
sasamine rêko
pramila yèn para ngulamane
wusing adus barêsihi dhiri
myang minum we mawi
jijimat ingêkum

Gya sêmbahyang manulak bilai
iku kawruhingong
inggih kakang wus dhangan rayine
kala adus punapi gih mawi
rapal niyatnèki
anggènnipun adus

Bilih mawi rapal kadi pundi
manawi tan wados
rak prayogi winêdhar samangke
kêtib Taha gumuyu mangsuli
ora woda-wadi
urute kang adus

Ingkang dhihin asusuci wajib
mênèk anggantung gon
de rapale elingku mêngkene
bismillah hirokhman lan hirakim
nawetu usali
dapingil dalau

Sunatan lillahi tangalèi
niyat adus ingong
ing ri Rêbo wêkasan sasine
Sapar nulak sakèhing bilai
wêkasan basuki
Allahuakbar wus

Sabanjure maca ur'ul birit
nalika adamor
tasalun baridun wa sarabe
titi tamat rapale susuci
sunat Rêbo sasi
Sapar wêkasipun

Tanya malih rencangira linggih
babo kakang mêrbot
siyam sunat bok winêdharake
bilih sagêd ulun yun nglampahi
sak-sampuna uning
dadya tyas tuwajuh

Iya adhi kang wus daklakoni
pasa sunat manggon
ana dina Sênèn lan Kêmise
lawan pasa sud myang siwat nami
siwat têgêsnèki
tanggal pêtêng nuju

Etung têlung dina boya luwih
awite linakon
kaping wolulikur utawane
sangalikur tridasa yèn bèh ji
pungkasan marêngi
tanggal pisan iku

Sud iya bèl iku nalikaning
rêmbulan mancorong
iya amung tri ari pasane
ping têlulas ping patbêlas kaping
limalas mungkasi
kabèh mau manut

Ing lampahe Jêngandika Nabi
Muhammad kinaot
de yèn jêtus ri Kêmis tanggale
sasamine kang mangkene yayi
ing niyatirèki
sinarêngan iku

Lawan sabên Sura amarêngi
ping sanga mancorong
Angasura punika aranne
ping sapuluh Ngasura namèki
yèn tanggal pisan wit
utama satuhu

Wulan Rêjêb sakuwasanèki
watone linakon
lamun kawit tanggal sapisane
têkan kaping têlung puluh yayi
kêlangkung utami
gêganjaranipun

Wulan Ruwah awit tanggal kaping
sapisan linakon
têkan kaping limalas tanggale
Nispu-Sakban iku dènaranni
pat puluh lima ri
gunggunge rong tèngsu

Sasi Sawal puwasa sunati
awit tanggal pindho
têkan kaping pitu ing tanggale
bakda Sawal ping wolu marêngi
riyaya kapat twin
sangkêp ulamipun

Bêsar kaping wolu tar wiyati
ping sanga Ngarpah don
ping sapuluh dhahar ing bakdane
dadi amung pasa kalih ari
utamanirèki
sapisan witipun

Amung iku pasunatan yayi
kang uwis kalakon
ora susah nganggo rapal-rèpèl
mung niyatna ing sajroning ati
tan susah kawijil
dene awitipun

Pasang niyat nalika malêming
pasa yun linakon
nganggo saur pan winênangake
supayane kuwat ingkang dhiri
badan kudu suci
kaya pasa agung

Lamun sira yayi anglampahi
sêmbahyang binatos
sinarêngan takbir-tul-ekrame
utawaning sarêng nalikaning
wuluki Mahribi
masuh rainipun

Poma ayun pasa ari Kêmis
ing sajroning batos
niyatingsun pasa ri Kêmise
sunat anut lampahe Jêng Nabi
karana Allahi
dene lamun tumbuk

Rêjêb kaping sapisan ri Kêmis
niyat pasa ingong
ari Kêmis siwat lan Rêjêbe
sunat anut lampahe Jêng Nabi
karana Allahi
sapiturutipun

Lamun sira sami anglampahi
gêganjaran Manon
sinung èngêt slamêt salawase
kang miyarsa sêdya yun nglampahi
anggambuh tyasnèki
sigêg kang winuwus

Ki Sopana winuwus
abdidalêm jajar-carik macung
rencangira jajagongan tanya aris
uwa manawi pinuju
kaparêng aparing tudoh

Têmbung myang sastranipun
kang rumiyin pribadi puniku
atumitah wontên ing madyapadèki
kang tinanya kagyat muwus
gonmu takon karya gawok

Lagi iki sajêgku
ana bocah takon kang kadyèku
grathul-grathul aku iya asung uning
bênêr lan lupute êmbuh
kakèkmu suwargi omong

Ana pandhita putus
saka Ngatasangin aslinipun
acarita mungguh têmbung lan sastrèki
kang tuwa dhewe rannipun
têmbung Ibrani sayêktos

Yèku ta basanipun
bangsa Israil nagara agung
pamacane sastra iku saka kering
manêngên sabanjuripun
dhapur sastra winiraos

Sairib sastra Indhu
lan sairib lir sastra Arabu
kang anggone duk jamane Kangjêng Nabi
Ibrahim Kalillulahi
mupakat sakèhing uwong

Banjur kinarya iku
anulisi kitab-kitabipun
para Nabi Kalipahira Hyang Widdhi
jaman ing sadurungipun
Jêng Nabi Muhammad miyos

Ananging samonèku
kacarita kala jamanipun
Kangjêng Nabi Ibrahim Kalilulahi
ana ratu gêng pinunjul
binathara para katong

Kyatingrat Raja Namrut
iya Prabu Jabar kang jujuluk
ajumênêng anèng nagara ing Babil
isining jagad kacakup
dumadya ngaku Hyang Manon

Kya ajar patih Namrut
ingkang nama Kalillur-rahmanu
kyai patih datan maèlu mring siwi
angugêmi ratunipun
kèlu kumprung pêngung bakoh

Enggale caritèku
timbalane Allah Kang Mahagung
maring Kangjêng Nabi pinaringan kanthi
putra kaponakanipun
ran Nabi Lud samya kinon

Ngeslamakên sang Namrut
ywa kabanjur-banjur dènnya lacut
ngaku Allah nanging datan dènpraduli
saya dadra andêlarung
dilalah èngête adoh

Jêng Nabi sakalangkung
dènnya matur maring ramanipun
kinèn Eslam anut ing agami sukci
Jêng Nabi malah tinundhung
saka ing Kosniya bodhol

Nabi Lud datan kantun
lawan wadya pra mukmin sadarum
ibu Nabi Siti Naonan miyarsi
gya nusul lampahing sunu
nèng wana Basangi andhok

Jajahan Ngêsam iku
bakda salat dutane Hyang Agung
Jabarail ngêmban dhawuhing Hyang Widdhi
Jêng Nabi kènèn dhêdnukuh
têmbe kalamun wus dados

Kaaranana iku
dhukuh Betalmukadas satuhu
bumi ingkangsinucèkakên Hyang Widdhi
sawuse atampi dhawuh
linampahan nulya dados

Dhukuh arja kalangkung
wadya Eslam sabên ari rawuh
rawuh malih dutaning Hyang Jabarail
kinèn maringakên iku
musakap kèhe sapuloh

Kalawan kinèn gupuh
nutugakên nyêlamken Sri Babul
saungkure dutaning Hyang kang paring sih
winratakkên pra wargèku
sukèng tyas sukuring Manon

Musakap sapuluh wus
winulangkên mring umat sadarum
myang sahadat pungkasanya nêbut Nabi
Ibrahim Kalilulahu
sadaya mituhwèng dhawoh

Tan lami budhal sampun
marang Babil akanthi Nabi Lud
bêkta wadya mukmin amung sawatawis
wus prapta têpi prajagung
nulya akarya pakawon

Jêng Nabi tandya laju
maring praja kapanggih Sri Namrut
sinartanan sadhawuhe Mahasuci
Namrut kinèn amiturut
nanging mêksa puguh wangkot

Malah sang Raja Namrut
yun ngayoni marang ing Hyang Agung
Kangjêng Nabi sangêt dènnya amaripih
Namrut mampang mêksa mungsuh
Nabi kinèn amakuwon

Jêng Nabi wusnya mundur
Sri Narendra andhawuhi gupuh
mring Kya Patih Ajar kinèn ngudiya glis
catur pêksi garudha gung
wusnyantuk katur sang katong

Piniyara mrih tutut
gya akarya bale gêdhong agung
rakitira kadya wêsi wusing dadi
kanan kering amung sinung
candhela rinuji bakoh

Pintuning ngandhap luhur
myang sinungan bêsat nginggilipun
wawalêsan ngungkuli sirahing pêksi
yèn binalik nèng sor suku
paripurna kang pirantos

Kinèn ambêkta gupuh
mring malige anyar kang dumunung
jaban praja agêng luhure nglangkungi
winatara pitung gunung
myang catur kagendra katong

Sapraptanirèng pucuk
pêksi catur suku samya sinung
kolong wêsi bakal ênggoning atali
bale rinut suku wolu
kadi tandhu geyong-geyong

Sri Jabar sukèng kalbu
nguwuh-uwuh susumbar kumruwuk
lah ing êndi Pangerane Si Ibrahim
têka ora nana munggut
lah ngatona payo pupoh

Lah êndi wadyanipun
ingkang aran malekat-malekut
têka nora nana katingal sawiji
boya padha wêdi mringsun
Namrut tan kêndhat ngacêmong

Sarwi bujana nginum
Kangjêng Nabi Kalilarahmanru
myang Nabi Lud tanapi pra wadya mukmin
minggah mring malige luhur
wus panggih lawan sang katong

Latah-latah ngling Namrut
sida bebas kratone Gustimu
nora wurung ingsunganggar sunlurugi
dimèn mijil banjur campuh
aprang tandhing lawan ingong

Jêng Nabi sakalangkung
dènnya asung pemut marang Namrut
malah bêndu gya prentah mring wadyanèki
kinèn samêktaa gupuh
sangu myang gêgaman gupoh

Walêsan catur uwus
pucak sinung daging unta ngumbruk
Namrut ngling èh êntènana Ibrahim
gonku nglunas Pangeranmu
Sri Namrut lan para katong

Pipiliyan kang uwus
mambêg wantêr kasudiranipun
lawan rêsi sewasugata pinilih
kang wus limpad agal alus
kya patih manggalèng pupoh

Sadaya wus umangsuk
pangruktinya piranti wus rampung
gya ginêtak kagyat mamprung ingkang paksi
myang daging nèng luhuripun
nanging datan bangkit nothol

Kagendra drêng yun ucul
saya dêdêl tan na kêmbanipun
duk lampahan sasiyang lawan saratri
parentah mring juru pintu
kinèn ngêngakakên gupoh

Lawang bale kang luhur
wusing mênga jru pandumanipun
dhinawuhan aningalana kang langit
matur maksih nyamut-nyamut
tan ewah lir duk nèng ngisor

Lawang bale ngandhap wus
binuka myat bantala katlisut
prentah malih surak nabuh gubar bèri
kagyat kang kagendra catur
sumêngka dêdêl tan kegoh

Parentah malih Namrut
anon langit tan na ewahipun
anon bumi wus tan ana antarèki
sinêngkakkên malih mamprung
punang langit maksih katon

Kadi nèng ngandhap wau
bumi katon pêtêng kadi dalu
nulya ana swara ingkang kapiyarsi
saking wiyat jurudêmung
kang darbe swara tan katon

Èh ratuning lacut sira
marang ing ngêndi karêpmu
dupara kalangkung-langkung
sira arsa mring ngakasa
kaliwat lacutirèku
yata Sri Namrut miyarsa
miwah para wadyanipun

Samya gugup anggaligap
anyandhak gagamanipun
dan ngati-ati sadarum
boya iki ingkang prapta
ripu dibyaning ngaluhur
yata ana malih swara
èh-èh Namrut kapir lacut

Namrut ngatag prawiranya
nglêpaskên panah mandhuwur
angawut pamanahipun
ana ngêmpakkên istrijat
wêtuning jêmparing brubul
wangsule saking gêndhewa
lir garimis tibanipun

Sri Jabar pribadi sigra
nglêpaskên jêmparingipun
sarwi susumbar têkabur
èh êndi Pangeranira
tandhinga kalawan ingsun
lah êndi rupane uga
prajurit wêtokna gupuh

Jabrail tampi parentah
angambil mina ing laut
inguncalkên mandhuwur
luhure panah Sri Jabar
wangsuling mina mring laut
cumalorot kawistara
jêmparing nata cumundhuk

Têrus badaning kang mina
ludiranira sumêmbur
jêmparing gêgubras marus
Jabrail anyandhak mina
winangsulakên mring laut
panah dhinawahkên marang
ngarsane sang raja Namrut

Jêmparing tiba cinandhak
ngêntrog wêntis suka guguk
latah-latah asru muwus
Pangerane si Ibrahim
kacundhuk jêmparingingsun
èh ta bocah aja kêndhat
gonmu jêmparing mandhuwur

Mangkya karsèngong kalakyan
angobrak-abrik anggêmpur
prajèng karaton ngaluhur
ri sang Jabarail sigra
ngambil pêksi sabèng luhur
kinênakakên ing panah
wangsule katutan marus

Lawan daginge kang kaga
lir grimis tibaning marus
dhawah pêlataranipun
bale kandhaga marayan
Namrut cikrak-cikrak muwus
lah bocah padha wisana
gonmu nglêpasi mring luhur

Iku wis têtêp patinya
Ibrahim Pangeranipun
kataman ing panahingsun
lah iki dêlêngên padha
olèh daging panahingsun
sarta gugubras ludira
lir garimis rah sumêmbur

Pasthi karatone rusak
wadyane wus lêbur luluh
Namrut sawadyanipun
sukèng tyas marwata suta
angalêmbana macucu
tan wruh mangkonèku gêlar
budi kalap kumprung pêngung

Sri Jabar parentah sigra
wawalêsan dhuwur manuk
winalik babêsatipun
anèng ngandhaping kaga
kagendra sakawan dulu
daging mangsan anèng ngandhap
mangka sru kaluwèn catur

Tumungkul myat ing mamangsan
sinarêngan surak umyung
gong bèri kêndhang tinabuh
kagyat kagendra lumarab
kadya babandhêm tumurun
saking kagyat lan yun mangsa
katarik luwe kalangkung

Mèh praptèng ngandhap gya prentah
bêsat isi daging mau
kinèn jêngatkên mandhuwur
kapapaga sirah kaga
dadya ngampar ibêripun
supadi yèn prapta ngandhap
aywa kantêb tibanipun

Winantu ing gara-gara
arga-arga manggut-manggut
kalamun bisaa muwus
bayèku ayun gêmpur mringwang
Malekat catur tumurun
arsa ngawut-awut arga
pinapusus lir kapuk

Kaga wus anjog pratala
gumêbruk lir arga jugrug
têbih saking maligya gung
bêsat walêsan saksana
pinarêkakên kacucuk
daging wus samya dènmangsa
winuwuhan ngantya tuwuk

Pemute kang halul kojah
pitung dina pitung dalu
Namrut dènnya anèng luhur
kaga wus rinante samya
pra wadya sanagri mêthuk
sri naranata tumêdhak
saking bale-pêthi agung

Jujug malige ing pucak
Jêng Nabi Brahim Nabi Lud
maksih ngantya sampun tundhuk
Namrut suka angandika
ing samêngko Pangeranmu
wus jidêng dening hruningwang
jaja butul êrah mêmbur

Tandhaning baline panah
kuthah rah daging katut
lah ta iki warnanipun
cihnane daging lawan rah
apadene kalanipun
prawira nglêpasi panah
garimis rah drês kalangkung

Pangeranmu apês nistha
dalah malaekatipun
Kangjêng Nabi lingira rum
èh Namrut ngajab naraka
têka mangkono anggêpmu
lumuh marang rèh raharja
ngorakkên dhawuh Mahagung

Nacak kudu nasar blasar
mor gandarwa ilu-ilu
lumuh têmên kinarya yu
ingkang jamak nuli tobat
darbe pangrasa sihing Hu
Jêng Nabi akathah-kathah
dènnya sung pemut mring Namrut

Tinantang dadining aprang
Jabar nglênggêr tan amuwus
èstu ajrih jroning kalbu
èngêt ing kasêktènira
Kangjêng Nabi duk ing dangu
angas lahire kewala
sinasab sinamun-samun

Mengo ngiwa tan kaduga
baya ta wus takdiripun
yata Jêng Nabi gya kundur
ingiring sawadyanira
kang kantun agunêm rêmbug
sirnaning Kalilurahman
ana pandhita kang matur

Rèhing uni wus kawuryan
Jêng Nabi kadibyanipun
luhung sampun pinaèlu
ujêr wus ambawarasa
sarkara lan manisipun
tan kenging kinayangapa
tuhu dining kanang punjul

Aturira tètèh tatas
sang nata kalangkung bêndu
mijilkên istijrat luhung
tutuk lawan kalih asta
mêdal dahana kumukus
kantar-kantar mring ngawiyat
tan dangu dahana wangsul

Kang miyat kalangkung hebat
tobat sujud nata kêbut
saking malige nata ngadhatun
mêsu anunungku puja
antuk sasmitaning kalbu
enjing miyos sinewaka
Patih Ajar myang wadyagung

Pêpak andhèr ngarsèng nata
mring Patih Jabar gya dhawuh
dènnya yun numpês kang sunu
myang wayah sawadyanira
sinaranan têmbung alus
kinarsakakên bujana
nèng pucaking maligya gung

Pra wadya mangayubagya
yun linakyan sesuk-esuk
samêkta prayitnèng kewuh
nahan Jêng Nabi praptanya
ing pakuwon prentah gupuh
ngalih anyakêti praja
cakêt dalêmnya rumuhun

Ngara-ara Kaosniya
wus tata pakuwonipun
utusanira Hyang Agung
Jabarail angsung salam
mring Nabi Brahim Nabi Lud
kang arsa aparing wikan
agunêm Sri Namrut kupur

Wus tinutur sadayanya
lan malih karsèng Hyang Agung
malige arsa ginêmpur
Jabarail sampun musna
Jêng Nabi sawadyanipun
Donga ing karaharjan
tur iku wus sinung wêruh

Malêming têmpuking karya
karsaning Hyang dènyarsa sung
bilai mring kapir kupur
sanggyaning kang pra Malekat
ingkang wus angêmban dhawuh
kinèn awit nglêkasana
mangkana saksana rawuh

Lindhu prakêmpa goranya
mung dumunung maligya gung
sangêt gonjing mayug-mayug
rêngat adon-adonira
lir kiyamat isthanipun
bayu mulêg mawalikan
sinarêngan angin lesus

Ponang angin saking ngandhap
tan antara jêbolipun
malige pêplês mandhuwur
tan ana kari samêndhang
swara gora tri jumêgur
lir giri sasra nèng wiyat
sirahe malige gupuh

Pinukul angin prakêmpa
saking nguntara mangidul
sirah gêmpal tibèng laut
jumêgur wening samodra
mina sining laut kidul
akèh pêjah kabarasat
katiban murdaning panggung

Pungkuring Namrut kacrita
sirahe malige mau
mumulo amba kadulu
dene awake maligya
andêdêl binêktèng lesus
nulya sigar amarapal
ngetan ngulon ngalor ngidul

Katulak wangsul sadaya
têmpuk wor nèng têngah rêmuk
lir binêbêg mawur sumyur
agênging punang rêmukan
saêndhog ayam tan langkung
anèng saluhuring praja
Babil kawratan sadarum

Maksih dêdêl mring ngakasa
marmanya tan bisa runtuh
awit sinangga ing bayu
lir mêndhung dhêdhêt limêngan
karsaning Hyang dènnira sung
bilai mring lacut kopar
puniku kinarya pemut

Supaya padha elinga
wruha kodrating Hyang Agung
tan antara sirêpipun
bayu bajra saking ngandhap
gya gantya kang bayu lesus
saking luhuring ngakasa
kadi jêmparing tumurun

Tumêmpuhira mangandhap
gumarubug sru sumiyut
rêmukan malige wangsul
lir sanjata Narawantah
sud kadi mimis sumawur
lingsir dalu wayahira
wong kapir pra samya turu

Dhêdhêp kadi sinirêpan
tibane rêmukan iku
tan srênti barêng tumanduk
nibani wismaning kopar
kêpyak swaranya gumuntur
wismaning kapir kawratan
myang jro pura kinarutug

Pan namung pakuwonira
Jêng Nabi saumatipun
rinêksa dera Hyang Agung
siji tan ana katiban
samya ngeca-eca turu
wau wismane si kopar
payon rêmak rêmpu rêmuk

Kang ana sajroning pura
asru kagyat jumbul kagum
tan ana kuwasa muwus
kapilêngêng ing suwara
wong kupur klêngêr sadarum
datan ana kaliwatan
agêng alit èstri jalu

Miwah Sri Bathara Jabar
tan pae lan wadyanipun
kagyat kantunya kalangkung
tambuh sangkaning babaya
samya galigap agugup
kaluyuran niba-niba
lir wong wuru dènnya kantu

Wênèh ingkang kapalêsat
saking ênggonnira turu
miwah rêsi juru tênung
ing nagri myang mancapraja
pra samya kapilêng kantu
dangu-dangu duk samana
wong kapir sinungan emut

Kajêngkang karangkang-rangkang
gêrêng-gêrêng ngrintih-ngruntuh
tan ana cêtha calathu
pinêksa-pêksa tan bisa
mung bêkuh pating karêkuh
pinêksa apadêdêngan
galêrêg sêrêt ngêduwul

Tambuh-tambuih solahira
ing praptane siyangipun
mulat wisma payon gêmpur
lêngêr-lêngêr ngungun mlêngak
takon-tinakon tan pêcus
ting palinguk paringisan
amacucu muncu-muncu

Kadya mina kênèng saya
tan dinawa solahipun
danguning susah sang Namrut
sawêwêngkonnya sadaya
tigang siyang tigang dalu
dènnya tan kuwawa ngucap
sadaya kadi wong bisu

Wusing tri ratri tri siyang
sadaya bisa calathu
nanging karsaning Hyang Agung
nyalini lagu babasan
Sri Namrut sabalanipun
pangucape panthan-panthan
dhewe-dhewe basanipun

Ing sagolong-golongannya
ratu pitungpuluh têlu
sewang-sewang tanahipun
sabên narendra sajuga
sapraja wêwêngkonipun
sinungan basa piyambak
atanapi sastranipun

Dadya basa miwah sastra
warna pitungpuluh têlu
amung ingkang tan winêngku
iya ing Babil nagara
lêstantun kadi rumuhun
lah ta iku caritanya
walahu-alam ing pungkur

