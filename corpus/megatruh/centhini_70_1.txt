sasmitaning purwaka têmbang Mêgatruh
tarkadhang dhawahing gêndhing
karsanan manêdhak kidung
tiniti ran Srat Canthini
kabuka Cêbolang criyos

nuju ari ri Anggara wulan Mulut
kaping wolu tanggal Jawi
warsa Dal sangkalanipun
guna paksa slira wali
winantu runtuting batos

putranira Sèh Akadiyat kasêbut
Mas Cêbolang akêkasih
satuhu lamun binagus
lir lanyap panji nèng kêlir
amung pasêmoning wadon

yèn ngandika mêrak ati manis arum
rêsêp kang sami miyarsi
dadya kêkêmbanging kidung
lêlanjarane kaya sadi
putus lantip wirèng kewoh

lampah nyantri lawan rowangira catur
saking Sokayasa wukir
ngidul ngilèn ngancik sampun
tlatah Purbalingga nagri
kèndêl anèng makam dhukoh

kang jinujug wismane pangagêngipun
Dêmang Sêrana kêkasih
Mas Cêbolang nulya tundhuk
ingancaran malbèng panti
anèng salu dènnya jagong

kyai dêmang têtanya mring tamunipun
pantèn kula nilakrami
sintên sinambating arum
myang pinôngka saking pundi
Mas Cêbolang turira lon

sarwi mèsêm kêdaling sabda lir madu
ingkang sotah amastani
pun Cêbolang nama ulun
saking Sokayasa wukir
ing sêdya dèrèng kinaroh

bangsanipun anut tindak ingkang suku
rèhning kadalon lumaris
bilih kaparênging kalbu
winantu dhanganing galih
ratri mangke nyuwun mondhok

angrêgêdi jogan paduka sadalu
sampun susah-susah kyai
benjing enjing wanci bangun
kula lajêngkên lumaris
kyai dêmang wacana lon

babo pantèn punika langkung panuju
malah ta paminta mami
wontêna kang tigang dalu
sokur karaos nèng ngriki
arêrencang karyaningong

Mas Cêbolang matur kula kamipurun
nyuwun sasêrêpan kyai
punapi ta damêlipun
kok mawi kèn rêrencangi
pantèn mênggah karyaningong

mung rumêksa astananya sang linuhung
Sèh Jambukarang kang ardi
Nglawèt ing nginggil puniku
ing ngriki dhèrèk nata wis
dêmang pradikan wak ingong

paring dalêm nata dêmang pra ngaulun
sêrat kêkancingan mami
tampi sèrèn laminipun
sabên ing salangkung ari
ing mangkya tampi wak ingong

kawajiban yèn wontên têtiyang ayun
jiarah mring Nglawèt wukir
yêkti kula kang jinujug
masrahakên juru kunci
dhusun Panusupan manggon

Mas Cêbolang angangsêg patanyanipun
paran cariyosing nguni
Sèh Jambukarang puniku
kalawan lampah-lampahing
kang yun jiarah mring dhepok

pantèn iku cariyosira ing dangu
putra Nata Majapait
têtluka nèng Nglawèt gunung
dupi wus antara lami
wontên molana kang rawoh

Sèh Mahribi mêjang ngèlmine jêng rasul
sawusira asalêsih
sang manêngkung ajêjuluk
Jêng Pangran Sèh Jambukawis
anèng Nglawèt ngantya layon

kangjêng pangran têtiga sakabatipun
sumare cêlaking margi
igahipun maring pucuk
kathah tiyang mônjanagri
jiarah samya kalakon

sasêdyanya inggih ing sapangkatipun
kang samya antuk ing kardi
antukipun kêdah laju
botên kenging mompar-mampir
lan botên kenging cariyos

bilih ngantos kamirêng ing sanèsipun
tuwan purun ngantos kampir
agêng nêdha sêgahipun
kanugrahanira ênir
kang kampiran ingkang manggoh

amung minggahipun kalangkung pakewuh
margi babondhotan rumpil
mila kathah ingkang wangsul
Mas Cêbolang duk miyarsi
sru kayungyun ing pawartos

dhuh kiyai manawi pinujwèng kalbu
ulun kalangkung kapengin
jiarah astanèng luhung
antuk supangat linuwih
wilujênging lair batos

inggih pantèn kalêrêsan dintênipun
benjing enjing Kêmis kaping
kawan wêlas kang sitangsu
awit amung dintên kalih
kang linilan migah dhepok

inggih ari Kêmis lawan Sênènipun
kèndêl dènira wêwarti
sunggata lumadyèng ngayun
rahab ingkang samya bukti
ing dalu tan winiraos

wanci bangun sabakdaning salat subuh
Mas Cêbolang wus kairit
tan pisah santrinya catur
praptèng wisma juru kunci
Panusupan raning dhukoh

Kyai Dêmang Sêrana masrahkên gupuh
mring Ki Sraya juru kunci
wus katampèn dêmang wangsul
Ki Sêraya lingira ris
kêdah miturut kalakon

wusnya manjat margi sangêt apakewuh
anguwot witing panjalin
tumumpang ing jurang trêjung
kathah buron wisa mandi
ngakak nyêmbur ting pancorot

sima anggro warak galak nêbèng luhur
santri sakawan wus uning
ngoplok cahyanira payus
nyuwun wangsul tan kadugi
klilan ngantosi nèng pondhok

Mas Cêbolang lampahira sampun laju
muhung pasrah ing Hyang Widhi
ngraos sadarma lumaku
mobah-mosik tan lyan saking
kawasanira Hyang Manon

sabên sapta kuburing sakabat têlu
kèndêl aso sawatawis
sarwi uluk salaminipun
manut turing juru kunci
panti pakêrisan rawoh

wusing aso sarta aring napasipun
ngrucat busananirèki
ngore rema praptèng dhêngkul
mung lancingan bêning nyamping
tatag têtêg ing pasêmon

Ki Sêraya wus miranti lingira rum
nêdha pantèn bismilahi
sampun saenjotan bagus
bismilah swawi kiyai
sampun minggah lampahnya lon

saya gampil pakewuhira kalangkung
lamun ora tekad kari
sayêkti wangsul ing ngriku
kajawi pringganing margi
êmbuh-êmbuh kang rinaos

wau isining gunung
rêrês poh satêbah agêngipun
cacing kalung agênging sagaran arit
lintah maratah sajagung
pacêt agênge sajêmpol

kumrêsêg swaranipun
mambêt gônda janma nêmbe rawuh
pacêt ingkang nèng godhongan samya nyêthing
milar nylorot lir udan wuh
rêsrês poh cacing nalosor

lintahe ting jêgunuk
ayun ngroyok mring kang nêmbe rawuh
nanging datan ana kang prapta ing dhiri
mung kiwa têngên supênuh
anjêrap pating têlolor

Mas Cêbolang tan keguh
ngeca-eca dènira lumaku
sampun prapta pucaking wukir waradin
kinubêng ing gurda agung
sawrênining kang nalosor

wangsuling unggyanipun
nèng godhongan ngalèwèr gumandhul
juru kunci buka lawang cungkup sarwi
maca slawat mawa lagu
padupanira nyrêmomong

prapta ing daganipun
juru kunci lawan sang abagus
makidhupuh uluk salam nulya tahlil
bakda tahlil ki mas minggu
panyuwunira binatos

karamating aluhung
mirêng swara jêbèng pamintamu
sun idèni ayya sumêlang ing ati
banjurêna ing sêdyamu
anutukakên lêlakon

ki juru kunci ngungun
ngandikèng tyas sanyata linuhung
sajêg ingsun ngadharakên lagi iki
ana swara kang karungu
cêtha tètèh kang wiraos

kaliyèng mêdal sampun
kori cungkup 
Mas Cêbolang angubêngi gêbyog sarwi
 ra na rambut
kêpung gêlang wangsul panggoh

lawan ki kunci juru
wangsul maring pakêrisan sampun
wusing ngrasuk busana tumurun aglis
sakeca ing lampahipun
tan ana winalang batos

praptèng Susupan dhusun
wus pinanggih lan santrinya catur
datan pamit lajêng dènira lumaris
saking Purbalingga laju
tanpa kampir ngidul ngulon

kèndêling lampahipun
aningal ing kanang toya mancur
udakara wêdaling saking pring ori
anjog maring lèpèn agung
toya lakung wêning nyarong

kathah dyah ayu-ayu
samya ngangsu kandhêg andêdulu
marang ingkang raryan satêpining warih
wong lima kang sami ngangsu
sèlèh klênthing mlongo dongong

Mas Cêbolang duk dulu
kathah kênya anom ayu-ayu
pasang ulat sadaya pinanduk liring
kang kataman riwe kumyus
slira nyabe samya dheprok

anuding santrinipun
kinèn tanya araning kang dhusun
wus umintar kapanggih têtanya aris
dhuh bakyu apuntênipun
kula kinèn atêtakon

ing ngriki raning dhusun
kang tinanya kagyat samya jumbul
garagapan sarêng dènira nauri
dhusun Manut wastanipun
ing tuk toya ingkang katon

Surawana puniku
wusing tanya ki santri gya wangsul
Mas Cêbolang linggar anilari liringmèsêm-mèsêm nulya laju
dyah wangsul sami wirangrong

wau ta lampahipun
Mas Cêbolang lan santrinya catur
wanci sang hyang arka mèh tumamèng wukir
ing ngarsa ana kadulu
kadi kaluwung kang anjog

mring siti ngokop ranu
pinarêkan sru eram ing kalbu
dene umbul igilira anglangkungi
watara nêm dhêpa langkung
tibaning we kadi jawoh

kang santri gèdhèg muwus
bilah biyang dakkira kaluwung
jêbul banyu umbul angayuh wiyadi
alah yèn karsa piduwung
tan môntra kêna ginayoh

Mas Cêbolang wus ngutus
santri kinèn lumêbêt mring dhusun
angupaya sipêngan kalane ratri
santri kalih mlêbu dhusun
lawan kapala wus panggoh

hyang surya wus sumurup
Mas Cêbolang tumamèng ing dhusun
kapanggih lan kapala aran Ki Dati
gupuh mapag jawi pintu
sêsalaman gantos-gantos

wusing salaman laju
malbèng wisma pinêrnah nèng salu
Dati tanya anak kang asarju kampir
sintên sinambating arum
myang pinôngka de lungandon

Mas Cêbolang lon muwus
amahyakkên nami sakanipun
miwah minta pasipêngan mangke ratri
Ki Dati suka turipun
anak bagus yya pakewoh

sampun kang mung sadalu
nadyan pêndhak kula suka sokur
Mas Cêbolang mèsêm awacana manis
kalangkung panuwun ulun
ngriki pundi raning dhukoh

ki wisma lon sumaur
dhusun Têmon Ki Dati ran ulun
kêpalane padhusunan Têmon ngriki
kang martamu samya dhêku
ki wisma parentah gupoh

asêsaji sêsuguh
wedang êsês gantyan lawan sêkul

wus lumadyèng ngarsa ki wisma turnya ris
babo anak santri bagus
pun bapa atur sêsugoh

sawontêne ing dhusun
mung lumayan jêjampining lêsu
tamu miwah ki wisma sami wêwanti
rahap anadhah pikantuk
bakda nêdha alêlêson

ing wanci waktu subuh
Mas Cêbolang myang santrinya catur
minta pamit jawab tangan gya lumaris
tan kantênan kang jinujug
yèn dalu lêrêp ing dhukoh

praptèng Pancasan dhusun
myat balumbang tinêpi binatur
wiyaripun tri dasa tindak pasagi
sadhadha lêbêting ranu
wêning nglirap kinclong-kinclong

sawusnya sami adus
linajêngkên wau lampahipun
praptèng tlatah Banyumas dhusun Kêmangi
anèng sukuning kang gunung
Mas Cêbolang manjat gupoh

santrinya atut pungkur
kathah sima samya tutup-tutup
kênthus kidang manjangan tanapi kancil
dêdêr praptèng pucakipun
santri catur ting karênggos

ing ngriku wontên watu
kadi lumpang saprangkul gêngipun
aran sela jangji sintên kang kuwawi
anjunjung yêkti pikantuk
kanugrahaning Hyang Manon

kadugèn kajatipun
santri papat gantya sami jujung
mung Nurwitri kang kuwawi sawatawis
Mas Cêbolang nulya junjung
wus kaangkat tan rêkaos

catur santri sru ngungun
tanna dangu anulya tumurun
mring Cilacap ingkang sinêdya ing galih
praptane lèpèn Sarayu
damêl gèthèk amirantos

pitaya pêngkuh bakuh
wus pitados tinumpakan gupuh
tan cinatur laminya ngambang nèng warih
prapta Tilacap tumurun
saking gèthèk alon-alon

ngalangut lampahipun
Mas Cêbolang lan santrinya catur
langkung lêsah kèndêl dènira lumaris
nèng ngandhaping mandera gung
salisiring kanang dhukoh

mangkana ingkang winarni
kang adhepok nèng asrami
Arjabinangun wêwangi
nênggih Jêjagan Naradi

tumurun saking maladi
alêledhang nyaking kudhi
kagyat dènira ningali
sor mandira ana janmi

gupuh dènnya marêpêki
tundhuk gya asung pambagi
babo age sadayèki
pun bapa anilakrami

sintên sinambat kang wangi
myang pundi pinôngkanèki
ngajêng kang sinêdyèng kapti
kadi lêlampah wus lami

diprasaja ayya kumbi
tinêbihna sônggarunggi
awit karasa tyas mami
Mas Cêbolang ris turnèki

ingkang sotah amastani
pun Cêbolang nama mami
saking Sokayasa wukir
atmaja sang mahayogi

Sèh Akadiyat wêwangi
mangkana Janggan Naradi
èngêt kalanira nguni
duk maksih dumadi santri

wasana aris lingira
bagus nguni ulun darbya
warga uwus satya budya
dumunung nèng Sokayasa

anama Sèh Agung Rimang
wus amangun palakrama
Siti Wuryan èstri sira
kabar wus wawêka priya

Mas Cêbolang duk miyarsa
pangandikane sang tapa
gapyuk angrungkêbi pada
saha matur wor karuna

dhuh pukulun gih punika
ingkang ayoga kawula
Janggan Naradi mangkana
suka amarwata suta

Mas Cêbolang gya rinangkul
babo sutaningsun nyawa
bangêt gonku nora nyana
yèn katêmu lawan sira

prasasat panggya pribadya
lawan ramanira kakang
miwah kangbok ibunira
apa ta padha raharja

saking pandonga paduka
ibu miwah kangjêng rama
sami ginanjar raharja
lastantun nèng Sokayasa

sang wiku malih ngandika
ramakmu bingèn adarbya
punakawan kuncung papat
arampak gêdhene padha

umatur Ki Mas Cêbolang
sarwi nolih wurinira
lah punika kula bêkta
Saloka sêpuh priyoga

Palakarta Kartipala
Nurwitri sakawanira
kabèh padha marenea
ngabêktia sang minulya

wus ngabêkti gantya-gantya
Janggan Naradi ngandika
kulup payo maring wisma
kasuwèn nèng sor mandera

dupi wus tumamèng wisma
sunggata sampun samêkta
mangunahe sang minulya
sabarang wus samya ana

hèh kulup sira mangana
sunggata saananira
langit tan darbe wanita
yêktine iya kuciwa

pasunggata tan mirasa
kang sinung ling ngaras pada
nutug ngrahapi sunggata
linorotkên santrinira

adhêdhahar nyênyamikan
sinambi anginum wedang
Janggan Naradi ngandika
kulup ingsun atêtanya

ênggonmu marene nyawa
apa dinuta ramanta
apa karêpmu priyoga
Mas Cêbolang tan ngandika

tumungkul konjêm pratala
mangkana sang mahatapa
alon pangandikanira
ayya tuwas ing tyasira

banjurêna karêpira
nuruti rudahing karsa
amung ta sira èngêta
kalamun trahing utama

upama pawaka ingkang
lagi andadi urubnya
pinapas yêkti rêkasa
aluhung ta kinèndêlna

têmbe lêmpêring pawaka
manawa nyarêngi masa
sirna rêrêgêt sadaya
katon èdine kancana

Mas Cêbolang duk miyarsa
dêngèngèk inggar tyasira
sang wiku malih ngandika
apa condhong lan karsanta

gon ingsun asung saloka
kang sinung ling tan wacana
mung mèsêm sêmu kaduga
lah kulup padha asoa

wus aso eca anendra
ing wanci êbyar raina
kang nendra tangi sadaya
mahawiku wus siyaga

lah kulup ta payo mara
kêkaring supaya dadya
undhaking kawruh utama
marang têpining samodra

sadaya datan lênggana
ki janggan lumakyèng ngarsa
praptèng Tanjung Congot nama
tuwin marang Pandhangnarang

saking Pandhangnarang sigra
maring têpining samodra
baita golèn wus ngrantya
kang nglampahkên kalih janma

janggan myang têtamunira
wus tumamèng ing baita
tan pantara dangu prapta
limut bunturaning guwa

ing lêbêt inggil tur wiyar
anon padhas dhuwur wisma
pringgitan miwah pandhapa
kadya ingukir kanaka

sela pêthak mubyar pêthak
pan ingukir pindha wêwiron adi
pinatra kinêmbang mungguh
rêmit aparipurna
Mas Cêbolang matur têtanya sang wiku
nama myang kang darbe tilas
sang wiku ngandika aris

limut bunturaning guwa
caritane duk jaman Buda nguni
kene kadhatoning diyu
wus tamat dènnya miyat
mijil saking guwa mring têpining laut
aran sagara anakan
samya numpak gèthèk malih

kèndêl Pongol toya gapak
datan dangu ngidul baita malih
Karangbolong kang jinujug
prawata sela pêthak
ngongkang gung kang anglojok ing laut kidul
dènnya kèndêl mung sakêdhap
wangsul mring baita malih

mancal marang masjid sela
duk dumugi ing Ngujungalang nami
cinancang baitanipun
minggah maring pajagan
griya ingkang dumunung sanginggil laut
bêbanjêngan ingkang wisma
sinasak nam-naman dêling

kang dadya pangupajiwa
amisaya ulam myang damêl trasi
deranon wus kêmput gathuk
anulya wangsul sigra
numpak prau lajêng maring masjid watu
praptanira masjid sela
baita cinancang aglis

sadaya wus samya minggah
masjid sela mangetan ajêngnèki
pêthaknya lir limut buntu
kaot korinya wiyar
pêthaning kang pangêmanan moncol bagus
pawèstrèn myang padaringan
bothekan linêkok rêmpit

wontên kadi kênong gôngsa
lakung kathah warni kadi dêmbagi
atanapi mawi sumur
gambar sirah waraha
pan ing ngriku wontên pakuburanipun
Mas Cêbolang ris turira
sintên kang sumare ngriki

Janggan Naradi turira
kang carita ing nguni ana santri
tirakat aran Si Ayup
nèng masjid nulya pêjah
kang adarbe rarêksan dupi andulu
lamun Si Ayup palastra
wusing binêrsihan nuli

pinêtak kene kewala
êmbuh ingkang adarbe ali waris
payo kulup padha mêtu
sadaya sampun mêdal
mring baita tambang ingudharan sampun
lêpas lampahing baita
sampun prapta ing gêgisik

kèndêl baita cinancang
manjat maring ardi nama Cipiring
sapraptanira ing pucuk
samya majêng mangetan
kawistara pêthaning kang pulo Bandhung
Mas Cêbolang lon turira
pulo kang katingal ngarsi

angêngrêng wingit kawuryan
lir kinurung wangkawa ngrêspatèni
iku kulup kawruhamu
ing pulo Bandhung tiga
panggonane sêkar Jayakusumèku
kang rumêksa paksi bayan
sajodho datan naluwih

sajêge tan lunga-lunga
caritane duk jaman purwa nguni
nalika Pandhawa ayun
manjing mring kasampurnan
midêring rat Bathara Krêsna tan kantun
samarga-marga rêrasan
ajar patititising pati

dupi prapta têpining kang
laut kidul Sri Krêsna matur maring
ari Yudhisthira Prabu
dhuh mugi mangèstua
sêdya ulun sêkar Jayakusumèku
arsa sun labuh samangkya
ing tasik inggih manawi

dadya tôndha pawiwitan
nêmbe nadyan wus anèng ing jaladri
kenging pinintanan èstu
usadèng duhkitèng tyas
yayi benjing taksih sagêt atêtulung
Sang Aprabu Pandhuputra
umatur langkung jurungi

nulya sagung para nata
miwah ari tumindak marêpêki
anèng satêpining laut
atap kacaryan miyat
rêsmining kang ranu nuju gênging alun
sarah-sarah tiningalan
panthan lir tinata asri

Sang Aprabu Krêsna sigra
ngamil sêkar Wijayakusuma di
sawadhahira tan kantun
linabuh ing samodra
sarwi sinangenan pangandika arum
hèh hèh Wijayakusuma
muga tuwuha sirèki

nèng samodra dumadia
pawitaning wuri kang madêg aji
mêngku rat Jawa sawêgung
riwusnya winojaran
karsèng dewa abanjur tuwuh tatêlu
saka wadhah tutup kêmbang
lah iku purwane nguni

katêlah têkèng samangkya
lamun ana narpati kang mandhiri
amêngku rat Jawa banjur
utusan pra ngulama
amunajat nèng sajroning pulo Bandhung
kundure lamun wus angsal
konjuk sri nata pribadi

matur malih Mas Cêbolang
anjawi kang Wijayakusuma di
punapa malihlinabuh
sang janggan angandika
ana maning ananging ora linabuh
padha pinundhut jawata
Naradha ingkang tinuding

Krêsna sakadang Pandhawa
duk ngalêmpak anèng Ngastina nagri
pirêmbagan tamtunipun
tumamèng ing pancaka
Hyang Naradha cumlorot saking aluhur
niyup praptèng panangkilan
sagunging para narpati

gupuh tumurun manêmbah
Hyang Naradha pangandikanira aris
dhuh sri nata yoganingsun
kabèh kawruhanira
ingsun iki tinuding suksma linuhung
kinèn amundhut Cakranta
lawan panah Cundhamani

karone iku wus môngsa
padha mulih maring ing swarga adi
marga sira samya ayun
ngancas sampurnèng pêjah
wruhanira babo karo yoganingsun
kang môngka bancanèng pêjah
yèn maksih anon kêkalih

kasuran miwah katrêsnan
ingkang sisip sisip ciptanta kaki
yèku dirgamaning lampus
puwara aruara
kuwur bawur rêribêd ngribêdi kalbu
nêmahi amaro tingal
tan tumanêm ing tyas êning

ngalih-alih ngalam-alam
keran-keron ing cipta minta kardi
wêkasan kawiryan kulup
labêt kewran ing manah
dipatitis titikên aja kaliru
kalawan dèn kawruhana
santosane jaman pati

datan liya muhung ana
pangandêling ciptanira pribadi
wisaning cipta puniku
tan liya uwas-uwas
dadya sêmang-sêmang pangandêlirèku
lamun kongsia mangkana
ing wardaya têmah gingsir

dipun ngati-ati poma
wruhanira yoganingsun prasami
rèhing kasampurnan iku
tan ngaping kalih karya
luput pisan kêna pisan dipun emut
yèn wus sirna saking donya
tan bali bêbakal malih

jêr wus tinutup dening hyang
iya iku sampurna mring ginaip
sadaya kang samya ngrungu
lingnya Rêsi Naradha
dahat ajrih samya dhêku aturipun
Sri Krêsna ngaturkên sigra
Cakra lawan Cundhamani

wis cuthêl caritaningwang
payo kulup prayoga padha mulih
marang ing Arjabinangun
kang sinung ling manêmbah
santri papat tansah umiring tut pungkur
sapraptaning padhepokan
wus gumlar sunggatanèki

kulup iki kabênêran
paringing Hyang satuhu murah asih
maring ing kawulanipun
mara ta adhahara
Mas Cêbolang gya bukti langkung pikantuk
wus dumugi cinarikan
santri papat sarêng bukti

cèplês tan mawi lorodan
sarwa nikmat sadaya kang binukti
hèh ta kulup kawruhanmu
ing Congot Toyapapak
Karangbolong arga Ciwiring ing besuk
kadunungan wong ngamônca
saka nagri Ngatasangin

iku ujaring kang jôngka
buh nyatane luwih karsaning Widhi
Mas Cêbolang langkung nuwun
manêmbah ris turira
paran marga griya-griya samya suwung
rajakaya ting salêbar
datan wontên kang ngopèni

jêjanggan aris ngandika
wus adate kalamun amarêngi
angin saka kulon kidul
wong sanagri Cilacap
padha ngili tilar bale wismanipun
wit akèh ingkang lêlara
brêkasakan andhatêngi

gêgodha bedhung rêncana
tanna tahan dumadi padha ngili
mulane siwayèng ulun
mêngko sira mangkata
nora pisan si bapa bêbasan nundhung
têmbunge nora kainan
sumingkir saka bilai

Cêbolang matur sandika
santri papat miris duk amiyarsi
marinding gêgithok mungkruk
tyas agung tarataban
sang jêjanggan mèsêm angandika arum
kabèh aja ana maras
kang têtêk pitoyèng Widhi

wis kulup sira mangkata
wêkas ingsun mêtumu saka panti
lawan rencangira catur
dhingina sikil kiwa
pitung tindak ayya nolih maring pungkur
manêmbah matur sandika
angabêkti ganti-ganti

sampun mijil kadi mas timbul ing warih
alon lampahira
mituhu wêling sang rêsi
wusing antuk pitung tindak

Mas Cêbolang tumênga miyat wiyadi
wanci sampun pajar
datan kacaryan ing galih
ngandika mring santrinira

hèh Saloka iki ana tanah ngêndi
adhême kalintang
rasane kaya wong ngimpi
apa isih nèng Cilacap

Ki Saloka lingak-linguk tan bisa ngling
tuwin Kartipala
Palakarti myang Nurwitri
sadaya tan ana ngucap

byar raina sang hyang bagaspati mijil
tambuh eraming tyas
têka nèng anggraning wukir
mangalèr anon samodra

lamat-lamat dening kang jaladri jati
miyat ngering nganan
wimbuh sêngsêming panggalih
nèng têpi umbul Wemaya

mêdaling we umbule agêng nglangkungi
datan pati têbah
ana kuburan sawiji
kayoman witing mandera

tan petungan wanara agêng myang alit
nèng panging mandera
Nurwitri umatur aris
pun bapa asring carita

tanah Kêdhu Sirahpraga nama Jumprit
êtuking kang toya
kajawi umbul kaèksi
wêdaling we saking guwa

samya miyat tatela tuk kang ngagêngi
saking jroning guwa
nulyana janma lumaris
murugi kang ribênging tyas

anyêlaki sahangaturi pambagi
gèr sintên sinambat
myang pinôngka saking pundi
kang têmbe ulun sinanggya

kang tinanyan amangsuli kula saking
ing tanah Tilacap
tiyang sakawan puniki
gih rencang kula sadaya

kula nyuwun sasêrêpan mring kiyai
ing ngriki punika
winastanan tanah pundi
lan sintên kêkasih para

anggèr tanya punika ing tanah Jumprit
sukuning Sundara
tanah Kêdhu nama mami
Kenthol Gupita kang dadya

palawangan bilih wontên kang nanêpi
saèstu atêbah
Cilacap praptaning ngriki
datan dumugi sapasar

Mas Cêbolang anggarjita jroning galih
Naradi sanyata
linuwih samining janmi
nêm ari sadalu prapta

wasana ngling kula anyuwun pawarti
paran mulanira
de dados panêpèn ngriki
Ki Gupita gya carita

jaman kina wontên satunggaling janmi
nama Jumprit gadhah
mala tan limrah ing janmi
manggèn pigir lèpèn praga

wus ambadal sakèh usada tan mari
rumaos nir daya
satêmah mupus ing ati
narimah takdiring badan

puwara mung nalôngsa maring Hyang Widhi
supe nadhah nendra
anuju lingsiring ratri
sidhakêp sinuku tunggal

amêjahi babahan hawa sangèki
ngêmpalkên kaanan
pamoring kawula gusti
mirêng swara lamat-lamat

ingkang datan kapirêng saking ing kuping
nanging asarana
cipta sasmita linuwih
ujaring swara mangkana

hèh ta Jumprit manawa sira kapengin
waluyane raga
anusunga kali iki
yèn katêmu sirahira

banjur sira adusa ingkang barêsih
dhêdhukuha pisan
nèng kono salaminèki
amasthi laramu sirna

ran jênêngmu masthi kocap sajêknèki
dupi gagat enjang
tan darana Kyai Jumprit
lajêng wisata sumêdya

anglampahi wangsiting jawata luwih
datan lami prapta
ing tuking lèpèn paragi
dumunung guwa punika

tan sarônta lajêng gêbyur Kyai Jumprit
dahat asrêpira
bêbalung lir dèn lolosi
rèh adrêng ayun waluya

srêping toya pindha kamandhanu warih
ing tanah lulimat
dangu dènnya anèng warih
Kyai Jumprit nulya mêntas

ngunguning tyas lupa lêsu lungkrahnya nir
pêra raganira
datan ana antawising
yèn mêntas anandhang raga

pan katêlah dados nama praga kali
dumugi samangkya
toya tuking lèpèn pragi
taksih darbèni kasiyat

yèn dèn inum raosipun tuntung lêgi
tuwuk tanpa nadhah
damêl kiyat saranduning
kêmah angêjur tatêdhan

kinarya dus pêra raganipun yêkti
tuntum balung rênggang
kêngkênging otot nambahi
anyêgêrakên sarira

nglumêrakên kulit kang sampun ngalinthing
pami wontên tiyang
sakit sampun madal jampi
kukum mawi anginuma

manawi mukaranah kalawan takdir
èstu inggal saras
kaoling cariyos nênggih
awèt ênèm umur panjang

sami ugi siram kamandhanu warih
dlomoking wirayat
sumanggèng karsa kang myarsi
mung nglêluri criyos kina

amangsuli cariyosnya Kyai Jumprit
sarêng wus waluya
lajêng adhêdhêkah ngriki
nèng wetan tuking paraga

ulah tani sinambi amangun tèki
yèn dalu mêmuja
bêg darma sih mring sasami
utama sabda sarkara

lami-lami kawêntar Ki Jumprit
ing mônca pat myang liyaning praja
bilih katrimah dongane
kathah janma kang luru
anyanyuwun mawarni-warni
tulak tumbal sarana
ing sarat sampulur
pagêsangan kasugihan
kadrajadan kamulyaning donya ngakir
datan ana kang tulak

kathah ingkang kalajêng tan mulih
tumut dhadhêkah nèng Sirahpraga
lajêng dados dhusun gêdhe
Ki Jumprit duk rumuhun
ngingah kêthèk satunggal nami
pun dipa gêng sajanma
anjilma satuhu
angrêtos mring samubarang
kaot botên sagêt cantên tata janmi
Ki Jumprit lakung trêsna

kalampahan tinimbul winisik
ngèlmi wikan padha panitisan
dilalah pun dipa kêthèk
sadaya wulangipun
Kyai Jumprit sagêt nampèni
kenging binasakêna
tunggil kalihipun
manawi wontên dhatêngan
minta sarat Ki Jumprit tan ana panti
tinampèn kêthèk dipa

datan pae lan paringe kyai
lami-lami pun dipa wanara
Kyai Dipa sêbutane
dupi Ki Jumprit lampus
gya kinubur sacêlaknèki
êtuk praga punika
nèng sor mandira gung
Ki Dipa tan kesah-kesah
saking ngriku muhung nênggani kuburing
bêndara kang wus lina

apitêkur nèng panging waringin
kêthèk wanan kathah ingkang prapta
suyut angratu karêpe
samya anyuwun nyuhun
saking adil paramarta sih
bêg darma wicaksana
lir critaning dangu
sang narpati wre Sugriwa
lulus ngantos sapriki kang madêg aji
turunipun Ki Dipa

Mas Cêbolang miwah catur santri
langkung suka miyarsa carita
paman dika lajêngake
criyose Dipa Prabu
kadi paran têkan sakniki
Ki Gupita lingira
nênggih kang kasêbut
ing criyos kang madêg raja
sapunika Kangjêng Kyai Dipa lagi
tumêdhak kaping tiga

nadyan sampun turun kaping katri
saking Jêng Kyai Dipa sapisan
datan ewah mangunahe
mênggah jalaranipun
sabên ingkang jumênêng aji
wus kadhatêngan bangas
tôndha ayun surut
lajêng animbali putra
kang ginadhang jumênêng gêntosi aji
dipun ajak umigah

dhatêng pucaking Sundara wukir
wontên pucak kang putra winêjang
ing ngèlmi umadêg rajèng
myang saniskaranipun
pangawikan sampating wangsit
lajêng mancolot marang
ing kawah malêbu
tumangan yitmaning nata
kacariyos dados dewa kêmpal malih
lan Ki Jumprit minulya

putra kang wus anampèni wangsit
gya tumurun marang ing mandera
wanara kèh panganggêpe
tan pae lan kang surut
wus tinakdir jaman samangkin
têtiyang sampun suda
ing pangandêlipun
mring kaelokaning dewa
satêmahe tan ngrêtos dhatêng basaning
sato lir jaman kina

botên sagêd sami anampèni
cipta sasmitaning Kyai Dipa
mung kajawi kula êgèr
pramila kang samya yun
amêminta barkah jêng kyai
anyuwun panglarisan
rêjêki sêmpulur
pangasihan panglulutan
kasugihan kadlajadan myang indhaking
ing pangkat kaluhuran

jujugipun dhumatêng ing mami
sarananya mawi sajèn pisang
raja talun kang ajêngne
sêdhah wohan rumayu
mênyan madu wawrat sêtail
artanipun saprapat
miwah têmbenipun
kalamun wus kalêksanan
angaturi dhahar tumpêng panggang pitik
woh-wohan warna-warna

lah punika caritaning nguni
mung sadrêmi kawula sumôngga
Mas Cêbolang lon dêlinge
langkung panuwun ulun
paman asung carita yakin
rèh dumugèkkên lampah
lilanana ulun
Ki Gupita mêndhak-mêndhak
kaparênga anggèr kampir wisma mami
kang bibi wus sêdhiya

sampun tanggêl sae benjing-enjing
karsa panduka dugèkkên lampah
Cêbolang alon wuwuse
langkung panuwun ulun
pasihanta mring kawlasasih
andhêku Ki Gupita
sumôngga nak bagus
ulun jumurung raharja
sasampuning sêsalaman ganti-ganti
linggar saking paraga

sampun lêpas lampahira prapti
rêdi alit gumukira kathah
kadi kukusan dhapure
wontên kang bundêr buluk
ngilak-ilak mung katon wilis
ngrêmbaka lêma-lêma
nèng têpining ranu
miyat kuda lakung kathah
anjrah anèng gumuk ngrênggut kang tanpa wilis
mawèh sêngsêming driya

wusing wanci agiring turanggi
ponang kuda minggah mring aldaka
kayun ngombe lir adate
wasana samya wangsul
raryya pangon samya murugi
apa kang dadi sabab
kudanira wangsul
dupi wus prapta ing pucak
miyat janma gangsal kang satunggal pêkik
ana pangon sajuga

mantuk maring dhusun sun upêksi
ing ki lurah Ki Lêbda Swaninda
sawusing tampi ature
adan umangkat gupuh
sampun prapta ngandhap waringin
Swaninda tur pambagya
dhuh risang binagus
teja-teja sulaksana
tejane wong asigit nêmbe kaèksi
wingking pundi pinôngka

lawan sintên sinambat ingkang sih
Mas Cêbolang dhêku lon ngandika
babo rama pambagene
kalangkung-langkung nuwun
ulun saking Cilacap nagri
anama Si Cêbolang
èstu santri kluthuk
galuyur nuruti karsa
tanpa sêdya nuting tyas kang tinut wuri
mèsêm Lêbda Swaninda

wacana ris agèr saupami
kuda turunan pancèn tumpakan
lan momotan yêkti sanès
gambar polatanipun
anêrusi ciri prayogi
pamintane pun bapa
pinarêngna kalbu
karsa kampir wismaningwang
muhung lothungakên tiyang sêpuh buki
Cêbolang duk miyarsa

garjitèng tyas baya iki luwih
ing kawruhe mring sranduning kuda
kawistara wacanane
wasana ris umatur
ing sakarsa ulun umiring
lêga tyasnya Ki Lêbda
linggar sadaya wus
saking ngandhaping mandira
turut marga tan pêgat pitakènnèki
Swaninda acarita

karsa dalêm Jêng Sultan Matawis
ulun tinanêm dumados lurah
wontên Margasari rêke
gunggung siti wolung jung
paosira kula tan kenging
nama Lêbda Swaninda
de pakaryan muhung
manawi wontên pundhutan
kapal agêm titihanira sang aji
miwah panarik rata

tan lyan wêdalan ing Margawati
Mas Cêbolang alon atêtanya
kadi paran darunane
de pinilalèng ratu
wujudipun kathah kang alit
e makatên anak mas
mênggah sababipun
warni pantês burusing tyas
tur yuwana kuwat tahan ing sêsakit
apanjang umurira

awit saking karamatirèki
kênthèng kang nèng ngandhaping mandera
punika kang pangombene
sabên ari dèn inum
sakèh kapal toyanya maksih
pan botên êsat-êsat
punika nak bagus
ingkang dumados jalaran
warni pantês kuwat tahana sêsakit
tyas burus tur yuwana

sêrat surya praptanira panti
kyai wisma ngancarani lênggah
anèng ambèn sadayane
sunggatanya lumintu
Mas Cêbolang rahap ing galih
myang santrinira papat
tan na sigan-sigun
Ki Swaninda bujakrama
amanggihi Mas Cêbolang tanya malih
nglajêngakên bab kapal

sabên kapal mijil Margawati
punapa gih kenging tinamtokna
kalamun masthi pênêde
Lêbda Swaninda guguk
botên bèntên kalawan janmi
mawi ngèlmi wirasat
ciri wastanipun
ciri gih unyêng-unyêngan
miwah ulês ing ngriku panitiknèki
awon saening kuda

Mas Cêbolang ngangsêg turira ris
dhuh kiyai sajêg ulyan gêsang
dèrèng uninga yêktose
bilih kapal puniku
awon sae wontên ing ciri
mugi amarêngêna
anggêlarkên tutur
awon saening turôngga
saha malih paduka sampun akrami
dhumatêng ing kawula

pintên banggi nganggêping panggalih
kadia mring atmaja priyoga
dhasar sêpuh kèh kawruhe
ulun tuhu nèm punggung
botên lamis tur kula kyai
Ki Lêbda duk miyarsa
liringing kang sêmu
ujar wantah tan lamisan
hèh ta kulup aja kurang pangaksami
wong tuwa nungkak krama

ingkang masthi nyêng-unyêng turanggi
cacah sanga iji aran cithak
prênah ana ing prênahe
mata loro puniku
cacah loro nèng buri kuping
mathi iku ranira
baurêksa iku
uga loro nèng andhêman
kiwa têngên palintangan uga kalih
angapit wudêl kuda

ganêpe sanga pudhak kêkalih
ngarêp pêpunggung ing kering kanan
lamun kurang siji kuwe
sonya ta karanipun
yakti ala yèn luwih saking
sêsanga ana ala
ana bêcikipun
tur ciri iku akathah
barang ingkang sumêlap yaiku ciri
irêng abang putihnya

upamaning awaking turanggi
kabèh wulu yèn ana unyêngan
iya sakênggon-ênggone
sumêlap pusêripun
yêkti kêna ingaran ciri
sami lan gèthèk bêlang
lêkok saminipun
ciri lan unyêng-unyêngan
pinèt sami basane silih-sinilih
amrih dhanganing krama

lamun ana mathining turanggi
katutupan wêwarung gènira
iku mathi satuhune
yèn ana mathènipun
kuda ingkang kapering wuri
rubuh karna namanya
awon watêkipun
yèn aprang kêna ing cidra
kang anitih kapocok ing mungsuh kêni
sayêkti singgahana

lamun unyêng-unyêngan kudèki
mungging gulu norok apan ala
lamun unyêng-unyêngane
ing têpak sujèn têrus
kang sayêkti ala pinanggih
lamun unyêng-unyêngan
pipi ênggènipun
nênggih ala kapipitan
apan awon yèn ana ing sônggawêdhi
dhèndhèng wong yêkti ala

lamun ana ing lambung namèki
pan barancuh sayêktine ala
yèn ing lajur panggonane
anurudan tutipun
lintang sarat ala pinanggih
lamun unyêng-unyêngan
ênggone ing bathuk
anaraju tur têtiga
nênggih jagamuksa punika pan bêcik
yèn ana ciri gonnya

pêpasung pan tadhah luh sayêkti
yèku ala ngajêngkên karuna
yèn cirimunggèng buwange
kêmil ala tinêmu
lamun tênggok ênggone ciri
apênêd tur sugihan
nênggih kang angingu
yèn ciri anèng gantangan
tuhu ala tur angêdohakên ati
tan pantês ingingua

lamun ciri sukune kang wuri
pan bêndana katututan ala
yèn ta bêlang pêpuruse
tan ana têrusipun
bêlang wake nora nimbangi
dhudha karêm namanya
awon watêkipun
yèn ciri sukune ngarsa
arja dumuk pakolih ginawe jurit
ngênakkên nora kêna

yèn abujung bisa anututi
yèn binujung nora katututan
senapati gon-anggone
miwah mantri panganjur
yèn jêjêngku gone ing ciri
yèku tinimbang ngarsa
ala watêkipun
kang ngingu wadon tyasira
lawan agung kang sangsaya bilaèni
angilangakên arta

yèn jajêngku ênggone kang ciri
baya ngangsar punika kang ala
tan pantês kanggo ing gawe
yèn ciri lambenipun
kang ing ngandhap punika bêcik
karya ayuning kathah
lamun buntêl siyung
kalamun thukul arannya
kang angingu tawêkal dadi wong lanji
naratap maring rayat

lamun ciri lambene kang nginggil
sampar macan pan puniku ala
yèn ciri anèng gigire
soring kakapanipun
kaligihan yèn dèn titihi
kalajongok pan ala
panas watêkipun
yèn ciri anèng bokongnya
anrus dubur kalabang anglèng tan bêcik
panas maring sarayat

yèn jaja lak ênggone kang ciri
babênêman upas pasthi ala
miwah yèn ciri sukune
kang kiwa kang ing ngayun
yèn ing têngên sukuning wuri
lamun inganggo karya
bongkok watêkipun
yèn ciri lambunge kiwa
trus mênêngên mung kang kapêtêngan ati
kang pantês anganggea

yèn inganggo liyaning wong maling
yêkti ala kang masthi gêringan
yèn luhur jêngku cirine
ôndha mustakanipun
yèn inganggo amangun jurit
watêke kang anunggang
kèdêg sirahipun
marang kudane priyôngga
yèn aciri kasamban ngambên tan bêcik
lêksanane panasan

yèku namane kala kapipit
lamun ciri sangisor talingan
dhandhang sêsuwêng namane
panas pakolihipun
yèn pok kuping dhandhang sêsumping
lamun êlêt upama
sanyari gènipun
dhandhang ring-aringan ala
ing watêke yèn andhêman wutah ati
angkêr watêking kuda

lamun ana mathine sasisih
sonyantaka lamun inganggo prang
tan wande anjungkêlake
yèn ciri pipènipun
ingkang kiwa araning kêmil
ala ngurudi arta
marang kang angingu
yèn ing lambe gènira
yèku kuris ala asring angêlongi
kang ngingu artanira

lamun ciri kang kasamban kuping
sangkala langkung sayêkti ala
yèn ciri mugèng uwange
iya bisu tinukup
lamun uwang ingkang sawiji
tan kèdhêp maring rowang
nênggih watêkipun
pan ciri anyilih basa
basanipun unyêng-unyêngan sinilih
mrih dhanganing sri nata

yèn ana unyêng-unyêngan
mugèng cêcangklakannèki
sawit ala ingkang nunggang
tan wun katiban têtali
yèn ana suku wingking
sasisih lan grananipun
pinetang dohing baya
kang ngingu ayu basuki
lamun ana sukune kalih ing ngarsa

ala watêking turôngga
yèn suku ngarsa satunggil
puniku kanggo ing karya
rahayu kanggo ing jurit
yèn kasaban ingkusi
andalèrèh pasangipun
awon lamun dèn ucap
kang ngingu kang anitihi
lamun unyêng-unyêngan gulune kiwa

pan nênggih watêke panas
yèn gulu têngên gonnèki
lêksanane gawe wirang
yèn kasaban rambutnèki
awon watêke asring
têtukaran nuli atut
lamun kalih bathuknya
baya kapranggulan bêcik
kang angingu asring anêmoni baya

yèn ana unyêng-unyêngan
gumantung mugèng ing kuping
puniku dhandhang sasêngkang
awone angrungu warti
warta sikara budi
lamun ana ing jêjanggut
sêrtimang namanira
rahayu marah ing bêcik
kang angingu santosa manggih wibawa

lamun kapipit ing pukang
kêndhitkawêt namanèki
awon lêksananing kuda
kang ngingu anggung prihatin
yèn suku kalih wuri
ginawa prang kênèng mungsuh
yèn suku siji ngarsa
nèng têngên panggonannèki
dara makap yèn ginawa prang kacandhak

yèn sukune kiwa ngarsa
pênêt ginawa ngajurit
binujung datan kacandhak
yèn ambuju nênututi
lamun cangklakannèki
cawêt awon watêkipun
yèn anèng gêgorokan
kêkalih namanirèki
gondhang mala nora bêcik nora ala

yèn ing gulu maring jaja
raja wahana pan bêcik
têtunggangane narendra
yèn ing wêtêng prênahnèki
tuwak aranirèki
tan bêcik tan ala iku
yèn kapêpêk gènira
sangkala têtêp tan bêcik
lamun ana clakuthikan ênggènira

ing wuri kalih ênggènnya
tôndha saya nora bêcik
yèn suku ngarêp gyanira
tôndha maslaka tan bêcik
lamun punang kapipit
galigana astranipun
kawon lêksananiranèki
yèku sujèn lacap rahayu ing karya

mbenan gènira
kala kapipit tan bêcik
tiwas inganggoa aprang
lamun sukuning kang wuri
cakêt wadidangnèki
luhuring jaja gènipun
kang angingu kacurnan
lamun ana ing sasuri
watêk panas kang ngingu agung kalaran

yèn têtiga suku gènnya
awon watêke kang nitih
tiba satêngahing karya
yèn jaja lakan gonèki
tunggèng toya tan bêcik
gêringên ingkang angingu
tumular sabarayat
têkan ingon-ingonnèki
têtanggane kabèh padha katularan

gantya ingkang winursita
sarupane para ciri
kabèh awaking turôngga
ingkang katingalan sami
kabèh amartandhani
liya nyêng-unyênganipun
saranduning turôngga
gèthèk bêlang lêkok kêdhik
yêkti mawa wêwatêkaning turôngga

yèn bêlang ilate ala
bokong pesok datan bêcik
angurut-uruti arta
yèn palawanganing suri
tupang pan ora bêcik
yèn dhupêk sêsurinipun
adoh nora kasaban
kalamun dèn kêkapani
awonipun kang angingu tan poratan

yèn mandhukul gigir gènnya
satèmpèl pan ora bêcik
iku mêngakakên bala
misihi mungsuh agampil
pancal gêlitannèki
lawan katunon tan patut
kang ngingu kasarakat
yèn brêmara lêbu gêni
pêputihe netra ap malêtuk abang

pan awon lamun mong wajar
apanas barang pakarti
amung wong pandhe ngingua
kêmasan wong sayang sami
kalawan wong akundhi
liyane tan pantês ngingu
yèn nguyuh gêrêng ala
durga ngantu milalati
anrus panas sapa nguwuh katularan

agêringan kang têtôngga
wèh malarat sandhing
pantês kuda dèn pêpurak
 dèn ingoni
yèn kuda dèn parani
 kadya anguyuh
punika durga dhangkak
panasan pan ora bêcik
durga ngawe yèn nguyuh sikile mêngkap

panas tan pantês ngingua
yèn nguyuh uyuhe malih
yèku durga pamanggahan
nora patut dèn ingoni
mung sinêmbêlèh bêcik
asile mung dagingipun
lamu netraning kuda
wêwayangane ambalik
côndra ngilo iku kuda sêmbêlehan

yèn pugak jajompongira
panas watêke turanggi
ingaranan watang pugak
yèn bêlang puruse nênggih
tumpêr ingas tan bêcik
agêringan kang angingu
yèn dhêkok bokongira
kala luwang nora bêcik
yèku panas ingkang ngingu agêringan

yèn ajaran sing kosodan
tansah agung ngêngosodi
ing pêpalang iku panas
yèn pancal padha kang warni
suku ngarêp lan wuri
ala ing lêksananipun
yèn nuju jêng-ajêngan
dumadak tiba kuwalik
lamun ana kuda mulir tinitihan

buntute angulêr kilan
pancal anjot sêmanggêrit
ala marahi gêringan
kang ngingu myang anak rabi
prayoga disingkiri
yèn perot wadananipun
biyunge iku ala
yèn ana dosane cilik
dumadakan saya wuwuh luputira

yèn pancal gêl-ugêlira
mugèng sukune kang wuri
pancal katunu pan ala
kacurnan ingkang anitih
yèn papak sukunèki
yèku pancal suku panggung
bêcike pan akêkah
sabarang pakaryannèki
lamun ana putih sukune têtiga

walang kêjèt apan ala
angarani
malah dêdalan 

suku kanan lan kering
sri katimpal namanipun
ala anungkak bêkja
yèn mèh katêkan rêjêki
dumadakan adoh malah wurung tômpa

lamun kuda tinitihan
mingkar buntute anincing
durga nincing iku panas
yèn ana turôngga putih
abang netrane kalih
anrus marang duburipun
puniku apan ala
kang angingu nandhang kanin
lamun ana sukune pancal sasigar

ing wuri miwah ing ngarsa
sandhung watang nora bêcik
yèn inganggo yun-ayunan
ing karya ora lumaris
bêlang sukune wuri
kang kiwa awon puniku
sampar wangke namanya
sungkawa pêtêngan nênggih
sampar wake ingkang pantês angingua

gorok jarane wong jagal
dhandhangaring kang turanggi
iya jêjarane jaksa
yèn ana ingkang turanggi
angrikêl dènnya guling
sandhing pamakananipun
wadhudhak angrêm panas
yèn clakuthik anèng wuri
kang ing ngarsa manginggil puniku panas

angêcrahkên pawong sanak
barang pakaryan nyanyêngit
angêdohakên mêmitran
yèn mata kitiran nênggih
mathi pucuking kuping
kang kiwa pan watêkipun
lamun amanggih karya
luputa ingkang nitihi
turanggane nora wurung kawanguran

yèn baya kapranggul mapan
yèku kudaning prajurit
nanging kang juru pacalang
yèn ciri bathuke katri
papak jaran pramati
satriya mong bala iku
kudane senapatya
prajurit amêngku baris
sêsolahe karya unggul ing paprangan

yèn ciri sêsunggung kiwa
pandhawa akutha wêsi
tunggal gudane satriya
kang sami pakaryan jurit
kinarya tani bêcik
bagya tumbal nagarèku
 nguwang
anêrus purusan bêcik
pan utama yèku nama anukurat

kudane wong among bala
yèn iku tlegone ciri
pan iku jayapurusa
pantês kudane narpati
ugêl sadumuk putih
suku kang têngên gonipun
pan iku darpa nguntap
tunggal kudaning narpati
sasolahe kang ngingu tiba utama

yèn mungsêr bokongan kiwa
surung namane abêcik
kèdhêp parentahing wadya
kang angingu anitihi
yèn ana mungsêr singgih
pucuking kuping gonipun
pan iku jayèngrana
wèh kukuh barang pakarti
gulu iring mas kusuma binasika

kupinge abalung tigas
netrane anincinggoling
mukane anyakathakan
parahipun aniruti
ilat alit agilig
untu kawêtu ing pucuk
ulês mêlês anglamat
gulu dawa ngugêl pakis
ngarêp mêgar anênggih kang clakuthikan

anguku landhêp katingal
tur kumurêp aprayogi
nêbuning jagung wêntisnya
alurus lêrês tur alit
pupu amokang gangsir
pan aos babokongipun
pupu kiyal sêmbada
babokong nyakok imbaning
adêgipun atangkil-tangkil asinga

abundêr gantanganira
apindha uwohing manggis
lambene alambe kidang
atipis-tipis aluncing
cêndhak puruse alit
karakêt ing wêtêngipun
yèku kuda utama
kang patut angrêspatèni
amalipir pantês kudaning narendra

yèn bathuk uyêngan papat
jagasatru iku bêcik
lamun naraju bêlabar
bênêr trusing jajanèki
praptèng ing wêtêng maksih
mung kandhêg pêpurusipun
kaonang anukurat
pênêde angrêjêkèni
yèn ing bathuk têtiga raja kawuntat

trajumas iku asrêpan
tuhu agung mintir ingkang rêjêki
yèn bêlah kadhaton untu
salewah iku panas
lamun papak kajantaka nora patut
kusuma tan binasikan
bêlah kadhaton anunggil

abang mulus ulêsira
abang têkèng ing netranipun kalih
têkan clakuthikanipun
pênêt watêking kuda
playunya glis ingkang sinêdya kapangguh
yèn kuda mulus cêmêngnya
yèn netra kang kalih putih

yèn clakuthikane abang
kadi pancal iku kuda rêspati
kalangkung utamanipun
yèku rêtna kumala
kang angingu suka sugih tur rahayu
tan ana sangsayanira
satingkahe basukèni

yèn ulês purnamasadha
kuda putih têkèng netrane kalih
kapat clakuthikanipun
mulus putih sadaya
liwat saking utama kudaning ratu
minôngka tumbaling pura
miwah parangmuka ajrih

datan kêna winisaya
kang angingu yèn ulês wisnumurti
irênge pan irêng mulus
utamaning turôngga
palanya doh kinasihan dening mungsuh
dadya tumbaling kadhatyan
ulês purnama dhadhari

abang mulus netra pêthak
bêlalake wêdhar kapat ing sikil
utama kudaning ratu
kèdhêpe wadyabala
lamun siwêr netra pêthak kiwanipun
ala yèn siwêr ing kanan
puniku luwih utami

yèn siwêr netra kalihnya
yèku pênêt asrêpan kang nitihi
yèn pancal sukune têlu
pônca kalih utama
kang nitihi miwah ta ingkang angingu
palanya klèdhêp ing wadya
kudane ratu prajurit

yèn irêng mulus ulêsnya
miwah netra lambene irêng sami
utama kudaning ratu
pan Krêsna Malangdewa
sri mangêpêl putih clakuthikanipun
kang têngên miwah ing ngarsa
suka sugih kang nitihi

sri mangêpêl suku ngarsa
pancal têngên pan kudane wong tani
bramana ngokop puniku
turangganing prawira
sri malôngka pêthak sukune katêlu
yèn nibakkên nora lara
prawira ingkang nitihi

tamat ciri kuda lanang
Mas Cêbolang matur bilih kudèstri
punapi gih kadi jalu
pamilih panampiknya
lah punapi tan wontên sangsayanipun
Lêbda Swininda lingira
lanang wadon kudu milih

kang cirine kaya lanang
ingkang wajip pinilih lan tinampik
mung ana wuwuhanipun
uga sêlang-sinêlang
rupa siji kang maring èstri jalu
ana ingkang amung tumrap
mring wadon pyarsakna kaki

turanggèstri winursita
lamun ciri lènging talingannèki
yèn ing têngên anggènipun
lawan ulêse abang
panasipun antuk pitung puluh surup
turanggane katularan
yèn irêng turangga èstri

kang ciri sukune kiwa
iku dhandhang mangah pan nora bêcik
yèn aputih ulêsipun
mung sing sandhang wadonan
iku cèrêt kuda turanggane kaum
yèn abang buntute dawa
mungsêr sukune ing ngarsi

kang suku kiwa namanya
pagung rencoh ala watêke mati
ing paprangan kang angingu
yèn putih suku papat
astha manik watêke sangisor dhêngkul
iku lêksanane ala
kalingsêman kang anitih

yèn kuning ulêsing kuda
mungsêr munggèng ing talingane kalih
dewa nglayang namanipun
pênêt watêking kuda
abang putih arêrakap dulunipun
nora bêcik nora ala
yèn mungsêr lambene nginggil

puniku kuda utama
nênggih sabda kang ngingu sarwa sugih
kèdhêpa parentah batur
miwah anak lan garwa
kuda abang mungsrê kiwa netranipun
kalamun buntute sarang
iya gondrèk ngilo nênggih

kudane Bathara Kala
yèn ing pasamuan tiba kuwalik
yèn kuning ubênganipun
mung siji kuping kiwa
nadyan sami dewa nglayang iku punjul
yèn aprang sor tan kacandhak
yèn ambujung anututi

tur cat ora cat katingal
lamun mungsrê ana sangisoring kuping
ingkang têngên êgènipun
kasaban ing jajembrak
pan asrêpan sandi tawang namanipun
kang ngingu adoh ing susah
mung suka anênitihi

lamun kuda wadon abang
ana mungsêr ing lambe ingkang nginggil
pralambangnya kali kaum
arane iku galak
panas bangêt gêringan ingkang angingu
sapa nguwuh patularan
têtanggane kêna gêring

kudane Bathari Durga
lamun kuda irêng lambe kang nginggil
ana mungsêr cirinipun
pujôngga nêm namanya
sêsiwining jayèngrana watêkipun
digdaya ingangge aprang
unggul atêmah basuki

kudane Sang Danardana
lamun kuda putih unyêngannèki
ing kuping têngên gonipun
lamun buntute abang
iya sami dewa nglayang namanipun
kudane Sang Girinata
wèh prawira rèh kawijil

yèn ginawa ing ayuda bêcik
tan kêna pinêkok
yèn ambujung kèh kêna mungsuhe
lamun kuda lanang ulês kuning
panjang musêrnèki
lambe kiwanipun

ringkut pêpêt pusdaladarèki
namane kinaot
tunggil siwi anjayèng ranane
kuda abang sawur wulu putih
munsêr lambe nginggil
nilakôntha iku

kuda utama pan senapati
pantês kanganganggo
irêng mulus yèn mungsêr lambene
anèng luhur iku nora bêcik
dhandhang nunggang jisim
nênggih namanipun

pan gêringan kang ngingu kang nitih
ngajarakên awon
turanggèstri yèn mungsêr wêtênge
mega ngêmu wulan iku bêcik
srêpan kang anitih
sarèhe rahayu

turanggèstri abang ana putih
ing sawuri amor
dhukun masinggun iku namane
srêpan lamun ginawa ngajurit
apan nora kêni
sagunging pakewuh

pinèt puniku anake bêcik
lamun jaran wadon
ulês kuning mungsêr clakuthike
anèng wuri puniku tan bêcik
kang ngingu kang nitih
patine dèn amuk

kuda putih mungsêr duburnèki
ing lambe tumemplok
ana ingkang kêdhik tumemploke
gadêgan irus iku abêcik
kuda wulu manggis
mungsêr netranipun

ingkang têngên sukara anênggih
turôngga kinaot
sugih rêtna sêsotya kang darbe
kang bêbalak mungsêr kuping kalih
yèn ulêse kuning
namane puniku

jênu udaka punika bêcik
mawèh waskithèng don
wadananya mungsêr pêpukange
ingkang wuri durga racun nênggih
gêringan kang nitih
kuwur agung wuyung

kuda putih lanang musêr kuping
lêlongope karo
mandhalasa lêlawang namane
srêpan kang ngingu miwah kang nitih
akèh kang rêjêki
bêjane lumintu

wêlôngka mungsêr sukune ngarsi
kang kiwa kinaot
mung rahayu prasaja kang darbe
sandhung bathang lamun kuda abrit
mungsêr poking kuping
awon watêkipun

sapa nguwuh midêr anulari
tatôngga kasêmpyok
iga ] miwah malarate
kalamôngga namaning sayêkti
lamun kuda abrit
pambênan gènipun

nyêng-unyêngan iku datan bêcik
wèh kuwur kawaon
kalamumbul punika arane
sok angamuk kang ngingu kang nitih
lamun turôngga brit
ciri jogèng luhur

arja parilaya iku bêcik
turôngga mangkono
kuda kuning kang dawa buntute
nadyan sami dewa nglayang luwih
pakantuk yèn jurit
rahayu kang ngingu

kuda abang balalak kang ciri
gulune tan awon
bawakara punika namane
kang angingu rahayu basuki
mungsêr netranèki
lamun kuda dhawuk

arcuturo iku kang anitih
tawun tibèng asor
yèn palôngka aciri kang lambe
rustrakara arane pan bêcik
kang ngingu kang nitih
intar budinipun

Mas Cêbolang umatur wotsari
yèn turôngga awon
nora pênêt nênggih cêcirine
yèn dèn ingah adamêl bilai
Swaninda lingnya ris
ana sêtyaripun

pangruwate ciri kang tan yogi
ingkang wus kalakon
kuda putih sinulêt sarate
ing salaka mêntas saking agni
kuda irêng wêsi
sêsulêdanipun

sinulêding êmas kuda kuning
dêmbaga ingobong
lamun kuda abang sêsulêde
turôngga dhawuk mas kang kinardi
kang suwasa yêkti
kang tan mambêt sêpuh

puniku sirna alaning ciri
luwaring pakewoh
sonyantaka angèl têtambane
ingkang ngingu simpên ali-ali
intên kang arêgi
salêmbaran sèwu

panulaking sonyantaka kêni
yèn nora mangkono
sonyantaka angèl têtulake
turôngga bramara lêbu gêni
pan walirang abrit
winor lawan jêruk

binênêm lawan kulite nuli
pan ginawe pupoh
ing wayahe wancine têngange
lamun nora nuju têngah wêngi
puniku pan uwis
mari panasipun

kang ngingu mupangat dèn luluti
maring para wadon
lawan kinajrihan ing mungsuhe
pedahing brêmara lêbu gêni
lampahing turanggi
yèn mêntas jinungku

miwah yèn angalih gènirèki
dina kang winaon
lan pasaran amrih basukine
kuda putih yèn tinuku manis
ing sasi kasèki
petro aranipun

yèn marêngi ingkang turôngga brit
tinuku Kaliwon
sasi karo suwela arane
kuda irêng Wage dèn picisi
nuju wulan katri
prawada ranipun

lamun ana iku jaran kuning
tinumbas ing Êpon
sasi kapat wiyoga namane
apan ana kang winuwus malih
wêtoning turanggi
awon pênêtipun

jaran putih lamun mêtu manis
prayoga inganggo
yèn liyane tan pantês ingangge
turôngga bang lamun mêtu Paing
dèn ingu prayogi
liyane tan patut

kuda irêng yèn Wage umijil
sayêkti kinaot
senapti prayoga kang ngangge
yèn liyane irêng datan bêcik
Kaliwon umijil
kang prayoga dhawuk

yèku utamaning kang turanggi
yèn mêtu Kaliwon
abang irêng kuning nistha bae
ora bêcik ora bilaèni
mung dhawuk utami
turangganing ratu

wontên liya kang cinatur malih
pênêt lawan awon
ing tulise kang ana ngilate
talaga kumêmbêng srêpan èstri
dumadakan gampil
ngupaya dyah ayu

nora angèl amrih èstriluwih
dumadakan moprok
lire padha amasang ciptane
malah pating tarèmpèk kang prapti
samôngsa darbe sir
kang prapta kumrutuk

yèn dhandhang nucuk tulisirèki
ingilapan awon
kang angingu gêringan tur bèsèr
lamun kadi kalabang katulis
kang angingu asring
tan wun nandhang tatu

tulis têlêng ing ilat tan bêcik
mawèh tukar awon
lamun kadi angkus ing rajahe
kang angingu kèdhêp ing sasami
yèn rajahe kadi
pêpuganing randhu

kala kang ngingu miwah kang nitih
aganas tan alon
gora-godha sabarang tingkahe
yèn rajahe ngilat nyakra bumi
lire kadi-kadi
gagah èmpêripun

yèku pênêt ing pakardi bêcik
kêkês mungsuh adoh
lamun kadi arga ing lungguhe
ngêdohakên rêjêki kang prapti
mung kari sathithik
dumadakan wurung

lamun kadi gada ingkang tulis
ngêdohakên mungsoh
pan keringan kang ngingu watêke
yèn wong agung kèdhêp ing wadyèki
kalamun wong cilik
kèdhèp rayatipun

lamun adoh ing pôncabaya gring
pitênah tan gêpok
lara roga suminggah sakèhe
pinarêk ing maring ing rijêki
myang gustine asih
kang ngingu kudèku

lawan waris kang ngingu kang nitih
kèdhêp lamun wayoh
saking dènnya mupangat kudane
ulatana ilating kudèki
rajah lir gadèki
wèh asmarèng kalbu

datan katingalan kaki
gon ulun asung pitêdah
ing turôngga pangalihe
angunggahkên mring gêdhogan
miliha ri pasaran
naptune loro kinumpul
gya ingicir kang prayoga

sakawan etangannèki
awit sukuraning etang
kapindho buta etunge
kaping têlu etung gajah
kaping pat tiba selang
ganêp papat etangipun
kang tan yogi singgahana

yèn tiba suku marêngi
pincangan watêking kuda
tiba buta lara rêke
yèn etunge tiba gajah
tan têmon adatira
tiba watu kang sarêju
kukuh awèt kasarasan

ri Akat Lêgi winilis
kaetung tumiba buta
Akat Paing buta manèh
Akat Pone tiba sela
ing Akat Wage tiba
suku Akat Kliwonipun
uga suku tibanira

gumantya ri Sênèn Lêgi
tiba suku etangira
Isnèn Paing suku manèh
Isnèn Pon tiba gajah
Isnèn Wagene sela
Isnèn Kaliwon puniku
amarêngi tiba sela

ing ari Sala Lêgi
tiba watu etangira
Salasa Paing butane
Salasa Pon tiba sela
Salasa Wage gajah
ing Salasa Kliwonipun
uga tumiba dipôngga

nahan ari Rêbo Lêgi
etunge tiba dirada
Rêbo Paing watu rêke
Rêbo Pon suku etungnya
Rêbo Wage dipôngga
Rêbo Kaliwon panuju
uga tumiba dirada

gantya ari Kêmis Lêgi
tiba suku etangira
Kêmis Paing suku manèh
Kêmis Pon tumiba liman
Kêmise Wage sela
Kêmis Kaliwon ingetung
iku uga tiba sela

Jumungah Lêgi marêngi
etange tumiba gajah
Jumngah Paing gajah manèh
Jumngah Pon suku tumiba
Jumuwah Wage buta
Jumungah Kaliwonipun
iku uga tiba buta

ing arine Saptu Manis
etung isih tiba buta
Saptu Paing butamanèh
Saptu Pon watu prayoga
Saptu Wage sukunya
Saptu Kliwon tiba watu
lungguhe ngunggahkên kuda

yèn putih pasaran Lêgi
dhawuk Kaliwon prayoga
abang Paing utamane
irêng Wage dèn unggahna
kalamun kuda jênar
pasaran Pon pikantuk
wus titi babing turôngga

kacarita sabên ari
Kiyai Lêbda Swaninda
tan yyan kang winêdharake
marang Ki Mase Cêbolang
namung bab katuranggan
sadayanya wus kacakup
manêmbah aris turira

kalangkung panuwun mami
paduka asung pitêdah
katuranggan sak tamate
ulun tanèm ing wardaya
dumadya pêpaitan
kalawan indhaking kawruh
dhuh babo panuwun ingwang

kalilana ingkang dasih
ayun dumugèkkên lampah
anut ing suku tindake
ayya kirang pangaksama
kantuna suka wirya
kinuwatna ing Hyang Agung
raharja salampah kula

Ki Swaninda lingira ris
tan luwih pangèstuning Hyang
marang  sakabèhe
katêkana kang sinêdya
ayyana kara-kara
Mas Cêbolang ngraup suku
santri catur gantya-gantya

mangkat saking margasari
lajêng lampaha sumêka
prapta ing Sumbing sukune
kèndêl ing têpine sêndhang
asrêpira kalintang
narêthêk sadayanipun
nuju purnamaning wulan

ari malêm Gara Kasih
Mas Cêbolang sru karênan
umiyating we wêninge
tandya angrucat busana
agêbyur alêlumban
Ki Nurwitri amung raup
santri katri kacipratan

jola lir dèn nyonyok gêni
dumadya sumikir têbah
wus tuwuk dènnya lêlangèn
mêntas angrasuk busana
tan ana sangsayanya
santri katri samya ngumpul
sadalu nèng pinggir sêndhang

santri papat e ]
 kantun Ki Mas Cêbolang
jêgrêg datan a
lingsir dalu wayahira
janma ro kawistara
pa èstri ayu
mijil saking jroning sêndhang

mrêpêki kang eca linggih
kadya tugu sinukarta
tajêm tan garagap tyase
ka priya alon lingira
mas putu kawruhanta
Canthikyuda aran ingsun
wadon iki garwaningwang

kêkasih Dyah Rantansari
padha abdi sri pamasa
Brawijaya kang mandhirèng
ing Majapait nagara
duk jaman kadewatan
kadawan yèn ulun catur
anisku saka ing praja

praptaning kang ardi Sumbing
minta aksamaning dewa
sinambi karo têtanèn
kathah janma ingkang prapta
samya mèlu dhadhêkah
sawusing arja kang dhusun
ingsun sarimbit gya muksa

awèh tilas sêndhang iki
sun sêsuwun mring jawata
barkahana salawase
sing sapa wonge kuwawa
adus wus surup surya
malêm Gara Kasih èstu
sinung manising wicara

gandês luwês mêrakati
solah parigêl wiraga
sadhengah wonge kang anon
wlas-asih trêsna trusing tyas
katrima pamintèngwang
ana cumlorot lir wahyu
jumêgur tiba ing sêndhang

kagawa garwaku iki
nguni asline badhaya
katêlah têkèng saprene
ingaran sêndhang Badhaya
wis kulup tutugêna
kang dadya sêdyanirèku
ulun manjurung raharja

kalihe wus tan kaèksi
Mas Cêbolang lir supêna
pajar sidik kèh swarane
nyakikèring satawana
myang pêksi cocakrawa
kacêr pênthèt thilang cohung
srigunting prênjak sikatan

sumirat soroting rawi
kagyat kang samya anendra
jênggèlèk tambah asrêpe
narêthêk angga 
Mas Cêbolang lingira
padha nginuma sadarum
 sêndhang Badhaya

iku têtulaking atis
wus nginum  sakawan
kumêpyur pêra ragane
nir rupa lêsahing angga
asru eraming driya
kawasanira Hyang Agung
tuhune nora na madha

tumurun saking ing wukir
santri catur tansèng wuntat
Ki Saloka micara lon
hèh Palakarti Kartipala
sawangên iku dara
saka ing pangrasaningsun
mundhak sigit mêrak-atya

jatmika sêmune wijil
Palakarti Kartipala
kakang iya sêbênêre
dalah Nurwitri ya mundhak
wênêse kang wadana
apa saka sababipun
toyaning sêndhang Badhaya

lampahira anglangkungi
Ngadirêja Kaparakan
Têmanggung tlatah Kêdhune
kèh para dyah kang kasmaran
andulu Mas Cêbolang
wênèh ana kang tut pungkur
tansah dadya rarubungan

prawan rôndha nglanjar tuwin
somahan tan tolih lanang
kang lumaris ribit tyase
ing lampah dumadya nyimpang
nilapkên kang tut wuntat
prapta ing Pikatan umbul
toya wêning lirap-lirap

binatur ing sela langking
wêwangunan banon wiyar
karikil alit dhasare
toya tan lukak tan mundhak
umbul tan kawistara
sak êdom wêdaling ranu
kathah tan kenging winilang

liwêran ulam tômbra brit
baya kadi anêmbrama
marang sêrang nêmbe rawoh
kalamun bisa angucap
dhuh risang ambêg santa
kawula sadaya atur
wilujêng rawuh paduka

wontên ing Pikatan ngriki
punapi kinarsakêna
kula sadaya cumaos
ing sakaparênging karsa
mangkana Mas Cêbolang
ginraita ingkang sêmu
ulam tômbra anêmbrama

Mas Cêbolang tuwin
rencangnya santri sakawan
ka panganggone
lêlumban ciblon gêndhingan
kalangkung rênaning tyas
sawusira samya adus
manêmbang pucung busana

