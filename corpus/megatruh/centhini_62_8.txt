Tandya mawan linggar sing sasananipun
lunguring Gambirawati
kalawan rubiyahipun
tri sang siswa Ragarêsmi
anganjor ing jurang ajro

Pajar sidik sumirat Hyang Arunèsuk
angênani wana wukir
kalamukan dening pêdhut
marêmêng mandakarani
sunaring surya ya silo

Asrang swaraning rês-rês wrêjit wana gung
jongkang jangkrik bring ngangrangi
barung sabawaning manuk
tilêm pang nama mêlingi
akitêran samyandon woh

Sêmpyoking pang siyutan ro kang katiyup
ing angin pan aninipis
bêntar baskara narawung
mangkana dènnira laris
parah tirahning gyan sigrong

Nganjat panètèran lêlêngkaning gunung
ngandhap lampahira dening
kang garwa dènnya lumaku
Ni waela Selabrangti
samarga-marga rèrèndhon

Amapalat ing dhusun pan datan ayun
lamun kampirèng desèki
kewala laju andarung
raryan kalamun ngabêkti
tansèng wana yèn kadalon

Nêngna wau kang sêdya andon lumaku
gantya kang kocapa malih
nênggih Wanantaka dhusun
Jayèngrêsmi Jayèngragi
acikal-bakal nèng kono

Dènnya samya ambubak babakan samun
sêdhêng tumrunaning kitri
cinatur ing laminipun
pan sampun panca warsèki
akêtêl wilis sri tinon

Pan rinakit pataman tanêmanipun
sangkêp pra-kirna myang kitri
akarya toya tinutus
saking sela tuk kumriwik
anglaleyan ing lêlangon

Tirta irat mijil ing mangunahipun
sira Kae Jayèngrêsmi
nèng wana sana dinunung
muslin tyasira sinukci
ngulama trang ing pandulon

Masjidira tan pati agêng amunggul
kaiksan saking atêbih
kalangkung asrinirèku
pala-pala amarnani
tan na lêbar mangsaning woh

Salatira tan akèh amung tatêlu
Iman-sêca Iman-suci
Iman-bakin katrinipun
kang samya wisma tutwuri
ingkang angglidhigi dhukoh

Datan arsa tinut wong kathah dhêdhukuh
manawa angraramèni
sakadar sumêdya namun
nêtêpi dènnya nênêpi
angêningakên pandulon

Tan prabeda Jayèngraga dènnya dhukuh
nèng Wanatawang amêncil
sabatira namung têlu
Jati-jiwa Jati-sêmi
Jati-ngarang katrining wong

Pasang rakiting dhukuh sakaliripun
tan pae rêrekanèki
kirihing toya pinêcut
sawiyah-wiyah ing kitri
kang beda padha sri tinon

Lir kinêmbar warnane dhukuhanipun
tur têbih antaranèki
brang lèr kalawan brang kidul
samya têpining wanadri
lêt Jujurang Jangkung rêko

Salaminya dènnira sami dhudhukuh
nèng tanah Wanantakèki
pra kulawangsanirèki
saanak myang magêrsari
ing Wanamarta kèh tinjo

Sumawana para paman-pamanipun
Suwarjo Wiradhusthèki
Panukma lawan Panamur
miwah Ki Kulawiryèki
Luwaran lawan Malangbong

Atanapi para kaponakanipun
miwah kalangênanèki
duk anèng Wanamartèku
Sinung Surat duk ing nguni
kang cinara ronggèng wadon

Ingkang samya sêdya prapta sadayèku
tan lami gya kinèn mulih
kang sadalu kalih dalu
tri dalu laminirèki
tan patya tuwuk papanggoh

Kang pra paman marang putra kalihipun
samya angaturi mulih
anging kang putra tan ayun
sumados kewala benjing
ing tyasira sêdhêng bombong

Yata Jayèngraga lan rubiyahipun
lawan sabate sawiji
Jati-ngarang kang tut-pungkur
mangalèr mring Wanasêpi
dènnyarsa Jumungah mêngko

Marang ing Wanantaka kampir dhukuh
dhukuhe Ki Jayèngrêsmi
Wanasonya yata wau
nalikanira alinggih
lan garwanira nèng suro

Jayèngrêsmi mangkana wau andulu
kang rayi prapta sarimbit
ingawe majêng sing ngayun
kang rayi kalih agipih
rumèpèh lampahira lon

Atur sêmbah salamira kang alungguh
Turida lan Rarasati
wus anunggil anèng pungkur
Jayèngrêsmi ngandika ris
wus pira lawase mêngko

Anèng kene gyannira padha dhudhukuh
kang rayi umatur aris
kadi sampun gangsal usum
sisidik dhukuh ing ngriki
de sampun sarwa andados

Jayèngrêsmi aris pangandikanipun
paman kang wus padha mulih
Suwarja Wiradhusthèku
Panukma Panamar tuwin
Kulawirya lan Malangbong

Paran uwus prapta Wanamarta dhukuh
matur kadya sampun prapti
ing krajan Wanamartèku
lamun kêncêng ing lumaris
anjawi ing lampah rèndhon

Sawêg sapêkên dènnya sami mantuk
yèn rêmbên anènging margi
kados dèrèng sagêd rawuh
yèn botên bènnipun prapti
lamun kabêtah nèng jawoh

Jayèngrêsmi alon dènnira amuwus
patut ujarira iki
yèn durung prapta ing dhukuh
ewuh-ayaning lumaris
kudu mrih ecaning lakon

Pitêmbunge paman-paman sadayèku
manira lawan sirèki
padha tinimbalan mantuk
marang Jêng bapa Kiyai
ana gêrahe ing mêngko

Jayèngraga matur inggih marmanipun
paman ta sangêt turnèki
paduka ngaturan kundur
saking gêrahe Jêng Kyai
mung pra putra kang dadya wot

Ingkang asring-asring tinakèkkên wau
myang ibu kalangkung kingkin
myat Jêng Kyai gêrahipun
tan miyat sawiji-wiji
Jayèngrêsmi ngandika lon

Paran mungguh yayi ing prayoginipun
kang rayi matur manawi
parênging karsa umantuk
marang ing Wanamartèki
ingkang punika supados

Manggih sênggang Jêng Kyai ing gêrahipun
tumingal ing para siwi
yèn paduka dèrèng ayun
priksa paduka tutuwi
Jayèngrêsmi lingira lon

Pan manira durung kabuka ing kalbu
ciptaning tyas yun papanggih
lan kakang Sèh Amongluhung
gumantung tyas ngarsi-arsi
gampang yèn sun wus kapanggoh

Lawan kakangira sang Adi Mongluhung
karya manira akapti
mulih mring Wanamartèku
lamun durung ngong papanggih
ngong durung darbe sasagoh

Jayèngraga tumungkul sumanggèng kayun
Jayèngrêsmi angling malih
payo padha mring masjid gung
bar-Jumungah mupung enjing
kang rayi sandika karo

Nulya maring Wanantaka kalihipun
rubiyah samya tan kari
ingari santrinya têlu
lumampah dulur nèng margi
antarèng lampahnya rawoh

Jajar lawan Anggungrimang wurènipun
nulya sasalaman sami
lan Sèh Mangunarsa gupuh
myang kang cêlak-cêlak linggih
samya tur salam kumroyok

Ni Turida lan Rarasati wus kumpul
anunggil sami pawèstri
wus samya sunat tahyatul
wului tuwin masjidi
pra santri lajêng gumuroh

Langkung kathah kang salat ing masjid agung
santri pujiyan myang ngaji
tuwa nom akèh amuhung
kang maksih prapta anggili
lir ana wong awon-awon

Datan sêsêg janma manjing masjid agung
kang graita anarkani
lir kudu sabaènipun
bayak-bayake saiki
kang sami salat walios

Wanci surya têngah bêdhug tinabuh
yata sang Sèh Amongragi
kalawan rubiyahipun
Ni waela Selabrangti
katri siswanta tan adoh

Praptanira masjid janma tan nana wruh
yèn Kae Sèh Amongragi
dènnya bar-Jumungah makmum
kabèh tan ana nyanani
lamun yèn Sèh Mongraga rawoh

Anèng salèring mimbar wêkasanipun
lan siswa Ki Ragarêsmi
kang parêk tan nana wêruh
de waela Selabrangti
wor wadon tan nana kang wroh

Bêdhugira nulya sinalahan suwuk
rêrêp kabèh tan ana ngling
nulya pra kulawangsèku
adan yat-ayatan sami
abarung sru tumalawong

Wusing adan sunat sadaya ta uwus
jalwèstri tan nana kèri
anulya Kae Piturun
mangasiran angalang-cis
swara rum bêning sumrowong

Têkèng ansi wa asmangu wa atingu
arakimi kusulahi
Ki Sèh Anggungrimang gupuh
minggah kutbah slawat ping tri
gya ngidêl Islamu gupoh

Ingaminan ing santri kathah gumuruh
wusnya gya kang kutbah wiwit
kutbah mudabiril landhung
swaranira rum amanis
karya lam-laming rurungon

Wus antara kutbah têkèng akiripun
gya donga Tulak-bilai
amine ambata-rubuh
sigra kinamatan nuli
samya ngadêg sakèhing wong

Ki Sèh Mangunarsa ngamini nèng ngayun
trap anjênêngkên sawiji
sêmbah bar-Jumungahipun
angêlus niyat tubadil
kramikrat munajat maksoh

Purna êning takbiratul ikramipun
lir glap anambêng ngênani
istilah wajahira lus
wus Patekah kang dan-amil
Inna anjalna winaos

Rêkangat akhir wusing Patekahipun
apan kang surat Watini
satanginira arukuk
adêge dipun-Kunuti
sujud antara sujud ro

Tahyat akir têkèng bakda salamipun
angrahabakên pupuji
dikir maca donganipun
santri gantya anasibi
kang ngamin barung gumuroh

Wus paragat maca salawat sadarum
ngadêg sasalaman sami
midêr warata tan kantun
Amongraga angarèni
wus mudhun sakèh pra wong-wong

Sèh Mongraga amênyahakên pandulu
mêdhar sarira angaksi
santri wus samya umantuk
tuwa anom jalu èstri
para ri sarkara anon

Sèh Mangunarsa kagyat ningali
Anggungrimang miwah Jayasmara
Jayèngraga lan rabine
samya katêmbèn dulu
mring kang lagya arsa papanggih
Kae Sèh Mangunarsa
nulya marêk ngayun
anêmbah angaras pada
tuwin maring Ni waela Selabrangti
samya asêsalaman

Gantya Anggungrimang angabêkti
ngaras pada miwah mring rubiyah
ngabêkti atur salame
Jayasmara mangayun
atur bêkti ngaras padèki
miwah mring Tambangraras
nêmbah ngaras suku
Rancangkapti lan Turida
Rarasati gantya samya atur bêkti
lan maring Tambangraras

Saha atur pêmbagya pra sami
winangsulan rahayuning sabda
samya nor palungguhane
Sèh Mongraga nglingnya rum
iki yayi wruhanirèki
pan iya mitraningwang
tan pae ing kalbu
wus kupu kalawan sira
bangsa nujba Ragasmara rannirèki
trêsna ing subrangtanya

Ingsun angsung kadang ing sirèki
aywa sêla asih ing kasihan
sêdya nut mara marang ke
têtêmu lan sirèku
tan aninangkên ingannèki
siswanta Ni waela
Selabrangta iku
marma jor datan salaya
ing satudingira Nikèn Selabrangti
siswane kakangira

Ingkang samya liningan agipih
rahab gantya-gantya sasalaman
marang Ragasmara rêke
sarta pambagyanipun
amangsuli sabda basuki
wus tan taha-tinaha
akupu samya lul
Ki Anggungrimang acipta
mring kang garwa kinèn angrukti sasaji
Rancangkapti atampa

Nuding mring Santri Monthèl Cênthini
gupuh mring wisma nampa rampadan
laju tinata ngarsane
Mangunarsa ris muwus
lah suwawi ing ngriku yayi
angalapa sunggata
sumapalanipun
Ki Ragasmara nor-raga
sarya nabda inggih sakalangkung dening
kasuhun sih paduka

Sèh Mongraga angandika aris
yayi Jayèngrêsmi Jayèngraga
sêdhêng nèng ngriki lamine
kirna tiris wus mancung
pala-pala nuwak-nuwuki
utawi ngamal driya
ngamalakên ngèlmu
kang salèh agama sarak
wus tan mutawatir babaring kajatin
kasidaning wêkasan

Prayogi yayi mantuka sami
mring dhukuh karajan Wanamarta
dadya pangarêp-arêpe
Jêng Kyai gêng wulangun
lawan dènnya trêsna mring siwi
sun têrka Kyai mangkya
wontêngêrahipun
bobot tan witta myat putra
marmanipun yayi mantuka tumuli
kurmate wong atuwa

Jayèngrêsmi aturira aris
inggih kasinggihan sabda tuwan
kala pamanta marang ke
Swarja Wiradhusthèku
Panuksma myang Panamar tuwin
wuragil Kulawirya
sami têmbungipun
kawula kinèn mantuka
yèn ing mangke wontên gêrahe Jêng Kyai
anggung atanya putra

Amba taksih lênggana tan apti
yèn ta dèrèng panggih lan paduka
ing tyas pan amung dhêdhèrèk
tuduh tuwan pukulun
kumambang rèh drêmi lampahi
tan nêdya wawan karsa
nut parahing tuduh
sang Sèh Adi Amongraga
angandika langkung sukur yayi kalih
rumahab rèh utama

Lamun parêng dhanganing tyas yayi
rêke kewala ing benjang-enjang
umangkat rêbat rikate
Jayèngrêsmi umatur
inggih dhatêng sumangga ugi
punapa rèh paduka
tan lêngganèng kayun
Sèh Mangunarsa ris nabda
kang punika yèn sambada yayi kalih
kula yun tumutura

Marang dhukuh ing Wanamartèki
yun uninga tanah pangareyan
tuwin parlu yun papanggèh
mênggah ing gêrahipun
ramanta Jêng Kiyai Bayi
manira wus ubaya
Kyai duk ing dangu
sun marang ing Wanamarta
atirakat lamun pinuju ing kapti
yèn ing ingkasing marga

Sèh Anggungrimang nambung nglingnya ris
yayi Jayasmara hèh manira
ayun tumutur lampahe
marang Wanamartèku
tuwi ring ramanta Jêng Kyai
panuju paparêngan
mangsa-kalanipun
Ni Rancangkapti milya jar
maring lakènira Anggungrimang ririh
sun mèlu lumaksana

Yêkti lumuh yèn kawula kèri
langkung dening kawula yun panggya
mring ibu wulangun rêke
Ki Anggungrimang muwus
lah ya payo yèn milu yayi
Monthèl Cênthini mojar
kawula gih tumut
saparan mring Wanamarta
langkung arsa panggih lan Nyai Malarsih
sarta mring kulawangsa

Sèh Mongraga angandika aris
iku bêcik padha sabipraya
mupung ana jalarane
Jêng Kyai gêrahipun
kadya dadi tambaning agring
karya mulyaning lara
pra putra kadulu
manira lan kakangira
Ni waela Selabrangti iya ugi
marang ing Wanamarta

Langkung sokur langkung rêna sami
antara dangu dènnya arasan
sinambi nyanyamikane
manjinging Asar wêktu
Sèh Mongraga angandika aris
sêdhêng padha sêmbahyang
Ngasar manjing wêktu
arahap ingkang liningan
samya mudhun mring pahèran naastuti
sami asalat Ngasar

Sèh Mongraga wau kang ngimami
wus andadèkakên ing asalat
purna tan na kuciwane
mungguh utamanipun
kajateyanira ngênèni
wus tan bangsa kawula
wimbuhing Hyang Agung
salate wujuding Suksma
saking dening santosa ekram tubadil
mikrat munajatira

Mulyaning salat wujuding Widdhi
wus antara ing kawan rêkangat
paragat bakda salate
puji dikir donga wus
asêlawat salaman sami
wangsul gyanning lênggahan
Sèh Mongraga muwus
tutugna gyanning lungguhan
manirarsa marang Palanggatan mami
Jurang Jangkung ngasrama

Samya tumungkul ingkang sinung ngling
nulya tumurun Sèh Amongraga
lan garwa saking masjide
siswanira tan kantun
kang pra ari sami ngudhuni
têkèng ing Kalampeyan
dènnira tumutur
wus kinèn wangsul mring wisma
Sèh Mongraga ngênêr mring Palanggatnèki
pulo Jurang Jangkungan

Yata kang mulih marang wismèki
Ki Sèh Mangunarsa Anggungrimang
Jèngrêsmi Jayèngragane
lan pra rubiyahipun
nèng paningrat sami alinggih
Anggungrimang ris nabda
kang puniku wau
janma pinajar siswanya
rakanta sang de waela Selabrangti
bêgja antuk nugraha

Reyang pundi kawijilanèki
Sèh Mangunarsa nauri sabda
si adhi apindho gawe
mijil saking anggêntur
brangtanira maring Hyang Widdhi
tokiting kanyatahan
ahli kak sinungku
suhule wus tan pepeka
amung sokur suka rênanira ngaksi
ing wujude Hyang Suksma

Yèn ta janma ambabar kajatin
wus tan mumèh yogyaning asudra
nistha papa pinangkane
wus kawuri soripun
ingkang wus man kinarsèng Widdhi
pangkat bangsa nugraha
kaidayat wahyu
tan kêna cinatur sèhnya
Anggungrimang umatur inggih o inggih
sabdanta kasinggihan

Jayèngrêsmi awacana aris
lah kakang Kae Sèh Mangunarsa
lamun sêmbada karsane
ing bakda Ngisanipun
pênêt sami miminta manggih
mring raka Sèh Mongraga
anèng Jurang Jangkung
Sèh Mangunarsa lingira
singgih yayi ing mangkya samya nênêpi
nèng pulo Palanggatan

Prayogi kewala sapuniki
maring Jurang Jangkung Palanggatan
awêktu ing ngrika rêke
kasinggihan ing rêmbug
nulya samya kapat lumaris
mring pulo Palanggatan
madyèng Jurang Jangkung
kalima Santri Monthèlnya
wanci Hyang Karaba nitih tirah wukir
andulur kang lumampah

Praptèng Palanggatan Jurang Miling
tumurun nabrang mèrastukadas
samya ing wêktu Mahribe
nèng soring rêjasa gung
sêdyèng sela gigilang langking
Kae Sèh Mangunarsa
angimami wêktu
ing Mahrib wus têkèng Ngisa
wus paragat sunat puji dikirnèki
bakda asêsalaman

Samya tata dènnira alinggih
Sèh Mongraga wus kapanggih lênggah
nèng sela sumayanane
kang garwa tansèng pungkur
lan siswanya Ki Ragarêsmi
sêdhêng wulan purnama
trang sênên sumunu
kênyare kadya raina
kang para ri tumungkul samya jrih mèksi
Sèh Mongraga ris nabda

Yayi wuwusingsun ing sirèki
ingkang samya sokur ing satitah
ywa mèri maro titahe
panggrantêsirèng kalbu
yèku yayi ambêbakali
wiwale tekad tama
kang uwus kawêngku
pan sêsandhanganing têkad
ing ngagêsang saking silih salah kapti
kurang waspadèng driya

Utamakna ingkang wus awajib
wajib iku ahline agama
mêngku agung paedahe
yayi utama iku
ngibadah wus dipun-lampahi
sayogya tinekadna
kasucyaning laku
dadya pangajab karamat
pan ngibadah sasat wujuding Hyang Widdhi
tan kêna apepeka

Sujanma kang wus man ing Hyang Widdhi
angêgungkên panarimanya
sarta brangta ing ahline
paran kang dadya ahlul
dèn-utamakakên sung brangti
tan lèmèr ing ahli lyan
sungku sokuripun
mring ahlinira priyangga
kang puniku yayi têtêsing kadadin
bangsa amangaripat

Ingkang amurugakên kadadin
saking sak-sêrik panggrantêsing tyas
mêngani duka ciptane
ya dyan ngèlmu wus luhung
apil kitab Kur'an angaji
sêmbahyang dèn kongsiya
bênjut bathukipun
tan wontên kadadyanira
dènnya ngaji sêmbahyang duk masih alit
tumêkèng tuwa bangka

Datan ana babaring kajatin
sabab ngêrèhakên sak-sêriknya
suka mêtu têkabure
laranganing ngaluhung
datan kengang ngambah sak-sêrik
bidêngah cipta rusak
yèn tan kêna iku
karana iku minangka
patukoning sajatinirèng kadadin
kalis ing sak-sêriknya

Miwah têkabur tan anglabêti
mungkur saking bidêngah sumêngah
mung Hyang Suksma tinon rêke
pangolahirèng kalbu
angêmpakkên kang bangsa ati
angêkêr bangsa lèsan
badan kewala nut
pangrèhing kalbu lan lèsan
datan mèngèng ing ari kalawan ratri
pinardi osikira

Kang ingaran kas kita puniki
apan badan manut kalbunira
mulyaning kalbu êngane
kêni saosikipun
suhulira Hyang Suksma jati
sêjatining panunggal
kahananing wujud
wujude jasad Hyang Suksma
kang kinêkêr pampit rungsit bangsa gaib
tan kêna kawanguran

Tadhah nendra rajah tamah kunci
cêgah ngêkèh-kèhkên ing wicara
tan sokur mingsil donyane
dening mulyaning wuwus
antêng darus-dêrês sinangling
sring micara lêlahan
winor guyu-guyu
paguywan nacad sasama
tyas katungkul ing suka tan wruh ing jati
kaprana ing prênèsan

Apatitis micara mrih sisib
maring sami-samining tumitah
rêbut misil donya rêke
puniku êngamipun
tan andungkap maring kajatin
pama wijining kacang
ginosong ing tunu
amokal thukuling wêka
yêkti pae lan wiji katanêm siti
asrêp mawur kawogan

Marma yayi dèn waspadèng kapti
aja ninang sidiking wicara
sarta lawan panrimane
wuse ahlulirèku
mring sarengat saraking Nabi
tyas dèn musthi maring kak
kajateyanipun
angrêksa sucining niyat
ingkang mukik mustakik marang Hyang Widdhi
ywa sinang ing konêngan

Samya tumungkul konjêm ing siti
kaluhuran sabdaning kang raka
tanggap wah tata driyane
samya lon aturipun
maring raka saha wotsari
singgih bêrkah paduka
kang mugi saèstu
babaring sih sabda tuwan
Sèh Mongraga pangandikanira aris
atut ujar raharja

Wus antara dangu dènnira ngling
wanci mratêlu ratri bangunnya
Sèh Mongraga ris wuwuse
sêdhêng sarapan turu
enjang yayi mangkat lumaris
salam taklim manira
atur nèng ramèbu
ngumume salammanira
maring kulawangsa ing Wanamartèki
tuwa nom samadaya

Matur sandika Ki Jayèngrêsmi
wanudya waela Selabrangta
lon ngandika mring arine
yayi kalih sirèku
sêmbah rêke kewala mami
atur nèng ibu rama
sarta salamingsun

Jayèngrêsmi Jayèngraga sinung angling
sandika kalihira

Sèh Mongraga angandika aris
lah wus payo yayi aluwaran
para ri sandika ture
nulya lèngsèr sing ngayun
atur sêmbah salamirèki
Mangunarsa Gungrimang
myang Jayasmarèku
kalawan Ki Jayèngraga
miwah Monthèl tumurun marang lyah kali
mulih mring Wanantaka

Kandhêg nèng Kalampeyan panêpin
wanci pajar gidib samya kadas
ring sêndhang Kalampeyane
samya asalat Subuh
wus antara bakdanirèki
laju mring wismanira
Sèh Mangunarsèku
tata lênggah ing paningrat
waela tri Turida lan Larasati
miwah Ni Rancangkaptya

Pan wus samya angrukti sasaji
sêkul angêt lalawuhanira
sarta lan nyênyamikane
Mangunarsa ris muwus
sapa kabèh ingkang tut-wuri
padha sira dandana
dèn-samêkta gupuh
Ki Anggungrimang ris nabda
marang kulawangsa kang pinatah kari
ana ingkang ginawa

Kakang Martaduta Palakêrti
Ki Piturun lawan Darmadana
Prakosa mèluwa mangke
de kang ngong tuduh kantun
Kang Saloka kewala kalih
Salodha ingong-patah
atungguwèng pungkur
ya mangsa bodhowa kakang
karêksane bar-Jumungah angimami
miwah kêndhurinipun

Manira tan anggawa pra santri
pan amung wong lilima sun-gawa
kanêm kalawan si Monthèl
tan nana liyanipun
kang nandhangi karya ing margi
kang liningan sandika
tan lêngganèng tuduh
Sèh Mangunarsa ris nabda
payo padha sêsèmèkan mupung enjing
gêpah ingkang liningan

Jalu èstri samya kêmbul bukti
wus antara dangu dènnya nadhah
luwaran linorodake
marang pamburinipun
kulawangsa Monthèl Cênthini
tuwuk sadayanira
samya samêkta wus
gagawane alêlungan
tan na kurang samêktanira ring margi
kapucung ing wardaya

Yata wau kang samya arsa lumaku
Sèh Mangunarsojar
paran wus samêkta sami
samya matur pan inggih sampun samêkta

Alon muwus Jèngrêsmi mring Monthèl wau
kakang Monthèl rika
ênggonana dhukuh mami
ya ing Wanasunya ngong-wènèhkên sira

Kang anguwuh wonge santri anak putu
sira gêmahêna
dhukuh wus wajibirèki
pan manira darma babakal kewala

Lah ta iku tutugna gêmahing dhusun
Santri Monthèl turnya
andhêku dêkung nuwun sih
sakalangkung-anuwun inggih sandika

Sira wau Ki Jayèngraga amuwus
lah andika kakang
Piturun ingong pasrahi
patilasan manira ing Wanatawang

Manira wus datan darbèni dhêdhukuh
mangkya pakênira
sayogya ingkang duwèni
Ki Piturun ature nuwun sandika

Kang puniku kawula darmi tatunggu
anyapu kaliyang
rêsike adhari kitri
sung rijêki mring janma salaminira

Mèsêm dulu Sèh Mangunarsa lingnya rum
puniku utama
jariyah ngamaling kitri
sung rijêki mring janma salaminira

Malih muwus Mangunarsa mring rinipun
suwawi Bismillah
sami mangkat mupung enjing
Martaduta kang anggrêmanana marga

Kang tinuduh apan sandika turipun
dan samya lumampah
Kae Sèh Mangunarsèki
Anggungrimang Jayèngrêsmi Jayèngraga

Èstri catur kang para rubiyahipun
Nikèn Rancangkaptya
Turida lan Rarasati
Ni Cênthini lawan Monthèl kulawangsa

Ki Piturun Darmadana Prakosèku
Palakêrti samya
wong papat kang anèng wuri
Mrêtaduta nèng ngayun grêmaning lampah

Kang lumaku wus mijil sing dhadhahipun
napak pasabinan
wanci Hyang Aruna mijil
nipat wawayangan odode wus panjang

Ruruntung duluring pagalênganipun
kèh wong pitakènan
ramya kang janma makardi
samya kèndêl sadaya tan nyandhak karya

Amilalu andudulu kang lumaku
kabèh ciptèng driya
Kae Sèh Mangunarsèki
dene kabèh rine padha milu lunga

Parannipun marang ngêndi kang tinangguh
apa ta lawasa
apa ya anuli mulih
kang wus ngrungu warta angling mring rowangnya

Kang pinurug marang ing Wanamartèku
miyang wismanira
Kae Bayi Panurtèki
pan bapakne Jayèngrêsmi Jayèngraga

Manthuk-manthuk kang tinuturan angungun
wênèh kang kapapag
parlu angaruh-aruhi
badhe karsa ing pundi ingkang pinarah

Naur wuwus tirakat kono ing ngayun
tan wrin lumajuwa
parêke kalawan têbih
matur dhèrèkakên basukining lampah

Lon sumaur lah iya andum rahayu
laju lampahira
adulur anèng ing margi
sri swarane paksi manyar munèng tawang

Myang drêkuku anèng pang brêkutut manggung
kadhasih prit jowan
yèn jalma samya ngaruhi
Kae Mangunarsa mênyang ngêndi baya

Yêkti suwung ing dhukuh Wanatakèku
tan na Mangunarsa
sapa ingkang angimami
bar-jumangah tan patut ing Mangunarsa

Lir kadyèku kang pêksi ing aturipun
yata lampahira
anglintangi têgil sabin
napak pinggir kêtêp wana tarataban

Lampahipun ngalèr ngetan anut lungur
pra rubiyah ngarsa
Mrêtaduta anggrêmani
milih marga kang gampang datan kasurang

Anut lurung tumurun jurang aparung
nganjat panètèran
wana kalar têlêngnèki
langkung pêtêng wana gêng-agêng kayoman

Kèh karungu swaraning pêksi wana gung
bubut buntit podhang
kukuwong lawan barênggi
lir nambrama astuti atur waluya

Lampahipun malumi rubiyahipun
ngonjot-onjot lampah
raryan sadhela lumaris
nalikanya ing wêktu Lohor asalat

Bakda Lohor raryan ing sela trênggulu
samya mumucangan
Sèh Mangunarsa nglingnya ris
Mrêtaduta êndi kang marga simpangan

Ingkang laju maring Ngardipala dhukuh
yun kampira ingwang
pangguh lan Malangkarsèki
narèhakên tiba ing sapanginêpan

Alon matur pan inggih mangke ing ngayun
ing sela pangulan
tilas patunon wanadri
pan ing ngriku margi ngêrat mara-tiga

Simpangipun kang mangilèn purugipun
anjog Ngardipala
simpangan kang ngetan nênggih
mring Magiri miwah mring Kalangbrèt rawa

Manggènipun kang ngalèr ngetan puniku
maring Pagêrwaja
anjog ing Wirasabèki
Jayèngrêsmi alon umatur ring raka

Panduka yun kampir ing Ngardipalèku
panggya lan rakanta
Kae Sèh Malangkarsèki
duk rumiyin kawula inggih winêkas

Lamun mantuk saking pangumbaran ulun
kinèn umampira
mring dhukuh Ngardipalèki
kasinggihan paduka karsa kampira

Langkung sokur Sèh Mangunarsa amuwus
inggih paparêngan
samya sumêdya akampir
ing wismane Malangkarsa Ngardipala

Malih muwus lah payo padha lumaku
sêmana anêrang
lamun katanggungan margi
ya sadaya-daya prapta-a ing paran

Nulya pangguh dyan umangkat lampahipun
amalapat karang
padesan tan karsa kampir
napak wana pangrêngan myang pagrumbulan

Pan andarung wus lêpas dènnya lumaku
anrang parah paran
raryan tan dangu lumaris
têkèng kang tinutur margèng sisimpangan

Kang nèng ngayun Martaduta ingkang tinut
sumimpang ing marga
mangalèr-ngilèn lumaris
tumuntur ring jurang nètèr palunguran

Lampahipun tatas katap ing wana gung
mangkas pagrumbulan
wanci wêktu Asar akir
raryan têpining sêndhang samya asalat

Bakda wêktu umangkat anut lulungur
napak têrataban
patunon tugaran têgil
katon munggul dhukuhe ing Ngardipala

Sri dinulu gaga pasabinanipun
toyanya angliran
roking tulakan kumriwik
kabarangun kalurak lawan talucak

Sranging ranu dhawah gêndhing lir pinalu
ana-njor ing wangan
jrihing wè ing parang-curi
amalêtuk kadya sotya pasuluhan

Pêksi pingul anjoprah saba ing ranu
lir mênur sumêbar
mèt mangsa wêca ing warih
pêksi êmprit gulathik pêking atêban

Niyup kabur ginusah angalor ngidul
ramya akukukan
anggonjèng tali sasawi
sarya jojor lire jojor têlurungan

Mamrih manuk jinojorkên aji kukuk
dadya lêlawuhan
samya kèh kang ngolah pêksi
suka-suka anjojor jurudêmungan

Yata kang samya lumampah
suka dènnira andulu
wong wadon kang jojor manuk
andingkik turut galêngan
parigêl sasolahipun
yèn nuju êmprit anêba
binarêng lan jojoripun

Jayèngraga ris ngandika
wong yèn wus kabisanipun
sasolahe nora kidhung
nalorong êmprit anêba
ya ta lah kèlinganingsun
unine layang wawacan
inggih paribasanipun

Gêlare Dipati Tuban
pan prit-nêba pasangipun
apane dèn-èmpêr iku
dene kang ayang-uyungan
dèn-pamèkkên baris agung
dospundi kakang Gungrimang
basa pritnêba puniku

Sèh Gungrimang ris wacana
mangsa borong yayi ngriku
gyannipun murati wuwus
pangraos kula priyangga
pan inggih mung kumpulipun
kadosta pêksi atusan
botên bênjar pilah purug

Angidul ngetan ngilènna
rêmpêg ibêr sabiyantu
èsroge lan kaburipun
sadaya sarêng kewala
inggih manawi puniku
pinèt glaring pabarisan
wa-punika sumanggèng yun

Jayèngraga ris wacana
inggih kados yèn kadyèku
kang pinêndhêt mung byukipun
kang rarasan turut marga
wanci suryandhap tumundhuk
ri tuntung arga lumarap
anapak anèng marga gung

Kathah papangan ing janma
kang lampah ngalèr angidul
kang lagya mangkat lumaku
saking parèrènanipun
ing sêndhang Balara ngriku
myang janma kang patanènan
mêntas ing patalonipun

Kukuk mulih sowang-sowang
marang padhukuhanipun
urut galêngan andulur
saking lor kidul mangetan
wong kang mêntas undhuh-undhuh
pala-kasimpar mring têgal
myang pala-pêndhêm dhinudhuk

Miwah mêntas adêrêpan
ginendhong miwah pinikul
kathah wong mandhêg andulu
marang kang samya lumampah
wênèh padha ciptèng kalbu
angèmpêr-èmpêr kèlingan
dhadhayohira rumuhun

Ran Jèngrêsmi Jayèngraga
kang bagus narêbang bêsus
swarane ngruntuhkên kalbu
sasolahe gawe rimang
wênèh ana bisik wuwus
jêge kae biyèn ika
dhayohe Malangkarsèku

Kinedanan pra wanodya
Jayèngraga kang angrangkung
rowange nauri wuwus
ya iya ingong kèlingan
Jèngraga ingkang kaumuk
baguse nora kajamak
nanging saiki akuru

Kabèh mèsêm-mèsêm mulat
wau kang samya lumaku
raryan soring rêjasa gung
têpining sêndhang Balara
sêdya wêktu anèng ngriku
lênggah nèng sela rimbagan
maksih kèh wong kang lumaku

Pan samya mire sumimpang
jalwèstri kang samya ngangsu
ana wulanjar ngindhit jun
abêsus pangindhitira
êjunne maglik nèng lambung
andêngkèng nyênthing cêthiknya
dhadhane mungal amunyung

Anglèngèk ngodod gulunya
kêmbên kabêthêng ing êjun
lorot sisih kêmbênipun
manthêlèt melot mênthiknya
gathuk pipit wunganipun
kèngis rong nyari ajênar
lir pupus binêthot pingul

Dhasar sêmana mêjana
wulanjar boboting dhusun
ing Wuluhsari rumuhun
duk adus anèng ing sêndhang
pagut liringan pandulu
kalawan Ki Jayèngraga
ing mangkya parêng panuju

Kapanggih malih nèng sêndhang
Ni Lanjar amathêt laku
tindake amagêr timun
randhat nora pati kêbat
liringe pasang dol ayu
gêlung sah saking lungsènnya
tan lukar maksih nyêkênuk

Binênakkên asta kanan
mêngkap cêcangklakanipun
poking payudaranira
mênthêk maya kawistara
ambêngkle kengis dinulu
Jayèngraga mèsêm mulat
Rarasati wruh ing sêmu

Guting èsêming raka
kang raka anamun-namun
kaliringaning angarum
Jèngraga micarèng nala
mendah wruha waunipun
si bojo mêsthi anjothak
sapasar tan aruh-aruh

Wau ta ingkang araryan
Sèh Mangunarsa lingnya rum
yayi suwawi awêktu
pra ari matur sandika
nulya samya mahèrastu
kados sawusnya sosotya
wangsul gyan samya awêktu

Ambabar sêbe musala
nèng sela sumayana lus
wusnya dan gya sunatipun
angamal puji-pujiyan
yata Basariman wau
Pangulu ing Ngardipala
angrungu wartaning tutur

Yèn ana janma lumampah
dinugarsa amratamu
mring Kae Malangkarsèku
ing mangkya raryan ing sêndhang
anulya Kae Pangulu
mudhun mring sêndhang Balara
yun wêruh kang dadya tutur

Tan dangu anulya prapta
Ki Basariman andulu
marang kang samya awêktu
lagya kewala asunat
pan dèrèng angangkat parlu
nging wus tan arsa ngandika
binatalakên amuwus

Ki Pangulu Basariman
tan kilap lamun sang bagus
pan samya waspadanipun
wruh lamun tan kêna nabda
Basariman nulya makmum
manjing wêktu kinamatan
sadaya angangkat parlu

Pan Kae Sèh Mangunarsa
mangayun ngimami wêktu
wus antara dangunipun
bakda Mahrib praptèng Ngisa
paragat susunatipun
arahab samya salaman
Jayèngrêsmi lon amuwus

Sung bagya mring Basariman
kang liningan nuwun-nuwun
Jayèngrêsmi malih muwus
kakang Kae Malangkarsa
punapi wontên alungguh
Ki Basariman turira
gih wontên ing wismanipun

Bok payo rika untapna
yèn kakang Mangunarsèki
lawan para arinipun
Anggungrimang lan manira
tanapi Jayèngragèku
katri sarubiyahira
miwah sakulawangsèku

Umatur Ki Basariman
inggih sumangga ing kayun
nulya kèrit lampahipun
minggah maring Ngardipala
sêdhêng purnama sitèngsu
ratri wanci bakda Ngisa
tutundhan undhakanipun

Kumriwik toya kiriyan
angapit marga pinatut
sabin pangunggahanipun
gêntha-gathita jinantra
kumêlèng sinrang ing ranu
ris mara akên liningan
kanan kering sapandhuwur

Angrarandhat lampahira
ascarya dènnya angrungu
pasang reka rakitipun
akarya srining desarya
sêmpyoking siti katiyup
ing angin kadya nambrama
tur pambagya isthanipun

Kinira têpining marga
pucaking kayon amunggul
manadukara ing tamu
lir tanduking wong kaduga
sokur dènnirarsa pangguh
langkung kasinggihanira
samya sujanma linuhung

Wau kang samya aranjat
wus dungkap panginggilipun
malbèng kori jawenipun
Ki Basariman turira
paduka kèndêl rumuhun
pan kawula apratela
marang Sèh Malangkarsèku

Jayêngrêsmi lon ngandika
lah yèngsun kantun nèng pintu
Ki Basariman agupuh
umatur wontên dhatêngan
arinta kakalihipun
Jayèngrêsmi Jayèngraga
lawan Sèh Mangunarsèku

Anggungrimang nêm sabatnya
sakawan rubiyahipun
ing mangkya kèndêl nèng pintu
kagyat Kae Malangkarsa
ngandika mring garwanipun
Malangrêsmi samêkta-a
lah-olahan dèn-agupuh

Kang garwa matur sandika
nulya Ki Malangkarsèku
mêthuk kang amratamu
sarya ngling mring Basariman
sira timbalana gupuh
iya marang mitraningwang
ingong kadhatêngan tamu

Sira dèn-rumat ing wisma
gagêlara klasa alus
myang jêrambah lampitipun
ingkang liningan sandika
gya lumampah maring pintu
kalangkung dènnya kasmaran
Malangkarsa mring tatamu

