Tranging jawah lagya mangkya sang aprabu
angraos sangêt kalantih
têdhak mring karandhan ngaub
tuwin karsa anuwèni
duk nguni sri nata anon

Anakipun nyi randha Kasiyan dhukuh
ing Sangkèh tuhu linuwih
Rarasati maksih timur
rèh sampun antawis lami
kakintên wus jonggrong jonggrong

Praptèng dhukuh nganti nèng dhadhah sang ulun
wêdaling dyah Rarasati
nyai randha lagya nuju
nênggani gêntang pra èstri
gagêndhingan dhungprong-dhungprong

Rarasati mijil sangking wismanipun
asinjang pathola abrit
konyoh jênar slendhang kawung
tinêpi parada kuning
wimbuh ayu mêlok mêlok

Tansèng pungkur kalangênannya sang ayu
juga babon kate adi
pêthak mulus cènggèripun
sanggardalima rêspati
sapraptanira sang sinom

Panggêntangan nulya tumut gêntang pantun
sukunira kang sasisih
angidak sirahing pantun
angikis sinjangirèki
kakempol katon mancorong

Gêbyar-gêbyar anglir pendah thathit barung
dupi miyat sri bupati
gandrung-gandrung amangun kung
ngandika jroning panggalih
pantês dadya garwaningong

Sigra têdhak nyakêti kang samya nutu
matêk asmaragama di
para dyah kang samya nutu
tan ana ingkang praduli
katungkul dènnira gerong

Sruning cipta korut nutpahira prabu
datan prabeda sang dèwi
ugi korut nutpahipun
samya tumètès ing siti
tandya kate pêthak gupoh

Anucuki nutpah kalih-kalihipun
wus nunggil dadya satunggil
Prabu Jaka dahat ngungun
sangêt lingsêming panggalih
nulya kundur angadhaton

Gathak Gathuk samya gumujêng angguguk
radyan mèsêm ngandika ris
kiraka Jatipitutur
nêdha kalajêngna maning
cariyosipun kang babon

Kyai Jatipitutur nglajêngkên atur
dupi wus antara ari
amanigan kate pingul
nyi randha dupi udani
antigan pinêndhêt gupoh

Gya dinèkèk anèng padaringanipun
tinunggilkên tigan katri
winor uwos kang lumintu
sabên ari dènêdangi
nanging botên katon kalong

Malah wuwuh nyi randha graitèng kalbu
baya iki kang marahi
atigan gêng pedahipun
bêras dakdang sabên ari
mora kalong malah wuwoh

Gya pinêndhêt ingêlih maring ing lumbung
dupi uwosira ênting
nyai randha mêndhêt pantun
mring lumbung ambuka kori
mêndhêt sabêlah ginendhong

Tigan ingkang dipun dèkèkakên lumbung
sampun nêtês nanging warni
taksaka agêng kalangkung
ngalêkêr pinuju guling
kagyat nulya tatanya lon

Paran karsa nini sira marang lumbung
nyai randha nulya nolih
anon sarpa nulya gugup
gya dhawah bali anjêlih
lumajêng aketol-ketol

Arsa lapur dhumatêng ing sang nindya nung
taksaka suka ningali
wus mêdal saking ing lumbung
mring gyannya dyah Rarasati
sarwi ngling dhuh ibuningong

Dèwi Rarasati gumuling akantu
wungu nututi bok nyai
sakaliyan prapta sampun
ngarsanira kyana patih
naga wus nèng wuri jongok

Nyai randha myang Rarasati duk dulu
samya gumuling ing siti
kya patih arsa lumayu
naga gumujêng sarya ngling
kaki aja jrih maring ngong

Kene payo padha lungguh kang pakantuk
kya patih ngoplok lingnya ris
lah ula apa sirèku
tanpa sangkan gonmu prapta
sang naga saurira lon

Kaki ingsun unjukna mring rama prabu
kyana patih anauri
mung manthuk lumaris gupuh
risang naga anèng wingking
dupi prapta ngarsa katong

Kyana patih dèrèng munjuk sang aprabu
naga wus nèng wurinèki
Prabu Jaka gya andangu
èh ula apa sirèki
de bisa clathu lir uwong

Naga matur ngakên putranya sang prabu
kalangkung dènnira runtik
èh ula kawruhanamu
ingsun iki durung rabi
sira têka anyalêmong

Lah lungaa yèn kasuwèn têkèng lampus
naga karuna turnya ris
gêlarkên nalikanipun
sri papara ing wanadri
tumêkèng kundur ngadhaton

Lan umatur sakawiting babon pingul
nigan têkèng nêtêsnèki
sang prabu miyarsa atur
dahat ing lingsêming galih
nulya jêngkar angadhaton

Kyana patih tinimbalan mring kadhatun
dhawuh timbalan narpati
ponang sawêr kinèn nantun
madosi pacangan aji
lan mêjahi satru katong

Baya putih têlênging sagara kidul
punika yèn antuk kardi
ingakên putra satuhu
patih wus dhawuhkên maring
sarpa matur arawat loh

Sru prasêca yèn tan kalakyan satuhu
karsane sri narapati
suka tumêkèng ing lampus
kya patih wêlas ningali
punang sarpa mêsat gupoh

Ngidul têrus singa kang katrajang gêmpur
amrih aglisira prapti
amblês bantala jumêdhul
têlênging kanang jaladri
susumbar anguwuh mungsoh

Angungaskên atmaja Sri Jaka Prabu
ing Mêndhangkamulan adi
Sang Dewatacêngkar Prabu
kang awarna baya putih
miyos sangking ing kadhaton

Mapag yuda ramening prang tan cinatur
ngantya pirang-pirang ari
sri dyah lami laut kidul
nama Prabu Anginangin
sukaning tyas dènnira non

Amiminta sirnane sang baya pingul
jaladri akocak-kacik
toya bêntère kalangkung
mina kathah angêmasi
baya pêthak yudanya sor

Kabuncang mring dharatan têpining laut
sirnaning angga pan dadi
Argalima wastanipun
sarpa sukane angênting
wus pasthi inganggêp katong

Kacariyos Prabu Anginangin wau
suka amarwata siwi
satrunira baya pingul
mangkya wus tumêkèng lalis
naga tinimbalan gupoh

Malbèng pura prapta ngarsane sang prabu
natadèwi ngandika ris
èh sarpa kang jayêng pupuh
ingsun nguni pasanggiri
sapakang agambuh pupoh

Sing sapa unggul pupuh
amatèni mring si baya-pingul
gêntènana sadhela jumênêng aji
luwarana punagiku
sarpagung turira alon

Tan lêngganèng ragèngsun
anglampahi pasang giri prabu
nanging lampah amba punika tinuding
wusing nyirnakakên satru
ngulati pacangan katong

Rèhning dèrèng kapangguh
Prabu Rara angandika arum
pacangane ramanta pan ingsun iki
sira munjuka sang prabu
ngulati pacanganingong

Ywa krama liyaningsun
nanging andadèkna kawruhamu
ramanira tan widada madêg aji
namung tigang warsa puput
ginantyan kang darbe kraton

Ing ari Budha besuk
lèk purnama Galungan kang wuku
dak aturi têdhak mring kadhaton mami
sira sun rabèkkên kulup
olèh Balorong yu anom

Dhaubnya tan cinatur
langkung rame ing bawahanipun
ing dharatan pagêblug agêng dhatêngi
wusing dhaub madêg ratu
sapta ri gya pamit gupoh

Linilan pamitipun
myang winisik kang badhe tinêmu
ing sarira miwah jangkaning nagari
purwa madya wusanèku
wêlingira wantos-wantos

Sri putri malih muwus
Linglung Tunggulwulung jujulukmu
têmbe sira karsaning Hyang angratoni
lêlêmbut ing gunung-gunung
mring sira anganggêp katong

Kala patêmbènipun
sira dadya ngalamat satuhu
dauruning jaman myang kêrtaning nagri
wis mangkata sira kulup
garwamu rara Balorong

Mênèk ngribêti laku
lah tinggalên nèng kene rumuhun
sira aja mêtu marganira lami
têlêng samodra kapungkur
amblês ing pratala gupoh

Nèng Pasundhan anjêbus
amblês malih jêbus wontên Kuwu
ing Carèwèk Mandhikil jêbusnya malih
sampun cêlak nagrinipun
mlampah dharatan nalosor

Dumugi praja jujug
kapatiyan wus kêrit lumêbu
dupi prapta ngarsa nata mangênjali
kyana patih makidhupuh
Tunggulwulung analosor

Lampahira ingutus
sampun katur purwa wasanèku
Prabu Jaka langkung trusthanirèng galih
wus inganggêp putra prabu
ginanjar makutha kaot

Agêmira sang prabu
buntut untu atanapi siyung
binrongsong mas tinarètès sosotyadi
sisik linapis mas murub
kalung sosotya mancorong

Myang pinaringan cupu
asthagina isi lisah kayun
kuwasanya yèn wontên sarpa ngêmasi
tinètèsan lisah cupu
gêsang malih lenggak-lenggok

Sinimpên wontên buntut
myang musthika naga kwasanipun
sinuyutan sakèhe sarpa sabumi
dumunung ing cêthak murub
dhawuh dalêm sang akatong

Èh sakèh wadyaningsun
piyarsakna samêngko si Linglung
ingsun junjung pangkat pangran adipati
manggon ana Tunggulwulung
wus kulup mundura gupoh

Aywa kuciwèng laku
lah arakên lakune si Linglung
lan rêksanên sacara-caraning janmi
pangran dipati wus mundur
ing marga tan winiraos

Mandhirèng Tunggulwulung
dupi antuk sawarsa sang Linglung
anêlaskên iwèn wus katur sang aji
gya ingêlih dalêmipun
myang winulang rama katong

Ing ngèlmi agal-lêmbut
wus kacêkap tan ana kalimput
Tunggulwulung tapa mangap nèng wanadri
awit sangking laminipun
badan kathukulan bondhot

Nglênggirik kadya gumuk
ical sipatira taksaka gung
tutuk kadya wiwaraning guwa wingit
wus matêng ing tapanipun
manungsa tan ana wêroh

Karsane jawata gung
nuju dêrês jawah gumarubug
wontên rare angon sasanga kèhneki
kajawahan samya ngaub
nèng tutuk naga kinaot

Kang wolu wus umangsuk
kang satunggal siningkang tan antuk
gya minggah ring klêrês gigir nyangking kudhi
mêmêrang siti marêntul
guwa mingkêm kadya angob

Rare wolu kang ngaub
sarêng samya pêjah tanpa muwus
kang satunggal wontên jawi mêrang gigir
inggal lumajêng umantuk
mring sudarma awawartos

Tandya kunjuk sang prabu
sri narendra sakalangkung bêndu
gya adhawuh kinèn mantèk wêsi gilik
cangkêmira Jaka Linglung
supadi pêjah ing ngênggon

Wus pinantèk kang tutuk
Jaka Linglung tumêka ing lampus
lah punika cariyosipun ing nguni
atatanya Gathak Gathuk
athik ula kaya uwong

Le nyêmbah niku prèhpun
Rara Blorong kacariyos ayu
pinaèsan saya wimbuh amrakati
Jaka Linglung sigit bagus
winêwahan mawi topong

Wong gèpèng sirahipun
kados pundi kêkahe puniku
ah wong criyos wikana nyatane nguni
tamating cariyos bangun
Gathak Gathuk adan Suboh

Wus samya wêktu Subuh
sabakdanya Subuh ngandika rum
lah kiraka wawi ulun ayun uning
patilasan Tunggulwulung
inggih sumangga sang anom

Kula gadhah panyuwun
mrih lêstantun tan sangsayèng laku
kaparênga miturut sacaranèki
kiraka hywa walang kalbu
datan nyuwalani ingong

Wus kêrit lampahipun
prapta ing Kasanga têpinipun
siti lêbu kadi awu warnanèki
tan wontên taru kang thukul
ngilak-ilak lir sinapon

Ambanon ingkang wangun
nanging mawi malengkong mangidul
kathah bolong kadya lènge yuyu nênggih
katutub ing lêbu lêmbut
tiniyub maruta katon

Sadaya sami ngêmpus
lir tutuban dene têlêngipun
wontên êlèng sadandang wiyarirèki
akumrangsang ungêlipun
tinindakan alon-alon

Wus cêlak mêndhak sampun
lampah bocong ngambah krikil alus
warna abrit pêthak jêne anêlasih
kèndêl sila dènnya lungguh
rahadyan anulya jongkok

Mariksa lêbêtipun
kilêng-kilêng kinclong warninipun
kadya lingsah ingkang sakalangkung wêning
swara kumrangsang saya sru
wusing anon ngandika lon

Punapi marmanipun
lampah bocong Ki Jatipitutur
matur kurmat rèh wus cêlak dunungnèki
Prabu Anom Tunggulwulung
kadinanan ngèlmi kaot

Kang kilêng-kilêng kaèksi
gih punika netranira
lêbu lir awu warnane
tilas Linglung duk samana
pinantèk tutukira
badan polah siti blêdug
nanging botên sagêt kesah

Krikil warangan puniki
kinarya nyêmêng gêgaman
toyane jram pêcêl winor
paedah ampuhe mindhak
rahadyan sampun linggar
tan pati doh nulya dulu
sumbêr alit isi toya

Nyêmêk-nyêmêk raos asin
kidul têlêng kawistara
wontên gumuk mujur ngilèn
kilèn gumuk datan têbah
rawa lit kêbak toya
ugi asin raosipun
lèr kilèn têlêng Kasanga

Ara-ara tinon asri
sitinipun bulak pêthak
barênjul samya inggile
turut pinggir pupundhungan
dumugi ing lèr wetan
mathuthuk lir wisma pingul
bênggang ajêg lir tinata

Wetan têlêng tinon asri
waradin pênuh thukulan
rumput mêrakan myang mendhong
têkèng kidul notok arga
tinon asri kawuryan
nglilipur ing tyas margiyuh
Ki Jati malih turira

Ingriki bilih marêngi
mangsa katiga akathah
sima sawêr samya manggon
asring-asring ing Kasanga
sawiyaring têlêngnya
blêdhos swara kadya gludhug
inggilnya ngungkuli arga

Tinon yêktos gigirisi
gih punika kruranira
Tunggulwulung ingkang manggèn
ing sangandhaping Kasanga
ri wusnya mangun krura
kula gya mariksa gupuh
punapa kawontênannya

Yèn katingal sanepaning
maryêm badhe wontên pêrang
yèn katingal kados layon
badhe kathah tiyang pêjah
sampuning amariksa
nuntên lapur lurah ulun
dhatêng Mêthakan ing Sela

Kang nglajêngkên mring Mantawis
dene lèpèn cacah gangsal
kalamun rêndhêng mangsane
punika dados satunggal
tinon wus kadya rawa
ila-ilane rumuhun
para priyantun ing praja

Saèstu yèn botên kenging
anon têlênge Kasanga
kilap punika wadose
yèn tinrajang kadrawasan
linungsur kang darajat
apês nandhang ing papa gung
kinêbat kang sandhang pangan

Wus tapis dènnya ningali
Ki Jatipitutur lingnya
suwawi angalèr ngilèn
punika tilas kadhatyan
nagri Mêndhangkamulan
ing Kasanga wus kapungkur
prapta tilasing kadhatyan

Wujud kantun siti mênggir
wus dumadya wanawasa
linajêngkên ing lampahe
prapta ing sêndhang Ramêsan
wawêngkoning Kradenan
cakêt satêpining ranu
tan patya lêbêt kang toya

Kalangkung gawoking galih
de toya sasêndhang wrata
kadi dene wedang umob
lir umbul modal ing toya
gumlêdhêg kang suwara
mancawarni toyanipun
pindha kukuwung wangkawa

Ijêm jêne wungu abrit
dadu jambon cêmêng pêthak
inginum anta raose
sêmune kaworan lirang
bêntère sawatara
tan na ilèn-ilènipun
pindhane kadya balumbang

Ki Jati turira aris
punika sêndhang Ramêsan
lajêng tindak mring Carèwèk
aningali gumuk karang
sanginggil gumuk ingkang
êlèr miwah kilènipun
wontên sumbêripun samya

Asin raosing kang warih
punika kenging kinarya
sarêm alêmbut warnine
sêmu abrit asin kirang
wus têrang pinariksan
lajêng mangalèr sang luhung
ing Mêndhikil kang sinêdya

Praptèng gumuk datan inggil
nulya samya inginggahan
sampun rawuh ing têpine
lir sumur bundêr apapak
nanging tan isi toya
êndhut cuwèr ngantya pênuh
papak lambe ambaludag

Lir pendah umob swarèki
bêntèr namung sawatara
wontên ilèn-ilènane
mili we asin raosnya
gya anon sumur tiga
lir wedang panas wenipun
kang kadya sumur lit kathah

Toyanipun ugi asin
sadaya kenging kinarya
sarêm kadi ing Carèwèk
kawratan wus pinariksan
ing Blêdhug tinindakan
saking mandrawa kadulu
anon ara-ara wiyar

Ki Jati turira aris
punika kang katingalan
ing Blêdhug Kuwu wastane
kalangkung agêng tinimbang
lawan kang kathah-kathah
mawi suwara jumêgur
tan kêndhat dalu raina

Kiraka suwawi kampir
nêdha andika atêrna
Ki Jati sandika ture
saking Mandhikil wus linggar
tan dangu lampahira
praptèng talatahing Kuwu
katon trang umbuling lahar

Ra-ara wangun pasagi
kandhêg ing têpi rahadyan
milih siti ingkang atos
kang êmpuk tan kenging kambah
rahadyan kagawokan
miyat ing têngahing Blêdhug
malêmbung kadi plêmbungan

Palêndhungnya langkung inggil
dupi wus katon gya pêcah
jumêgur asru swarane
kadya maryêm kapiyarsa
mêdal kumukus pêthak
wusing blêdhos ngandhap mlêndhung
kadya ing suwaunira

Lumintu datan sarênti
swaranira nora kêndhat
ki Jati umatur alon
malêndhung tuwin nyuwara
tan lèrèh dalu rina
katiga rêndhêng kèh jawuh
tansah makatên kewala

Punika kang alit-alit
ungêlipun datan sora
ugi makatên patrape
upami wontên kang ngambah
lajêng amblês kewala
sangking lêbête kalangkung
sampun èstu lajêng sirna

Ki Jati ngupados dêling
tinalorongkên manêngah
dêling amblês datan katon
lah punika dêling ical
tri ari yèn klêrêsan
dêling mumbul katut lumpur
malêsat dhawahnya têbah

Kadhang kalajêng tan mijil
sadaya kang kauningan
punika patilasane
Tunggulwulung Linglung Jaka
pramila ingaranan
Kuwu nalika mênthungul
wontên ngriki kantos lama

Siniwèng naga sabumi
kacariyos ngantos krama
ugi angsal putri Blorong
rahadyan kasêngsêm miyat
kaelokaning Sukma
sru nalangsa mring Hyang Agung
dene sipate kang ula

Mawèh tilasing nagari
kalimput ngulati kadang
dadya gandrung ing Hyang Manon
katongton murah asihnya
aris wijiling sabda
kiraka Jatipitutur
punapa sun walêsêna

Tanduk tanggaping kang êsih
dhumatêng badan kawula
datan mantra lagya nêmbe
de arsa asung carita
nêdahkên kanyataan
patilasaning ngaluhung
lalakyan jaman kadewan

Mila sru panuwun mami
winantu ing suka rêna
myang dèn agung aksamane
ing mangkya ulun paliman
andumugèkkên lampah
kantun manggiya rahayu
jinurunga ing sakarsa

Tur wangsulan sami-sami
kula sakalangkung bingah
de paduka karsa nyruwe
mugi raharja ing lampah
anulya sasalaman
Ki Jatipitutur mantuk
radyan lajêng lampahira

Kadalon anulya mampir
dhumatêng ing dhusun Sela
jujug ing pajurukuncèn
ki jurukunci atanggap
manggihi kang dhatêngan
alon wijiling kang wuwus
rèhning wus ciklu manira

Aywa dadi tyasirèki
manira datan akrama
marang sariranta anggèr
mangkya ingsun nilakrama
ing êndi kang pinangka
lawan sapa kakasihmu
mring ngêndi kang sira sêdya

Rahadyan umatur aris
jêng kyai dhawuh paduka
saèstu sampun lênggahe
ngasêpuh maring ngamudha
ngoko tan mawi krama
de lamun andangu ulun
pun santri mg dhukuh wetan

Kula mangkya nyuwun uning
ingriki namaning dhêkah
jêng kyai lon andikane
èh kulup kawruhanira
ing kene krajan Sela
kabawah marang Mantarum
ya ingsun ingkang rumêksa

Luluhurira narpati
paparab Kiagêng Sela
ingkang sumare ing kene
aranku Ki Pariwara
kaprênah buyut lawan
Kyagêng Gêtaspandhawèku
mamanising tanah Jawa

Lah ta kulup sira ywa kuwatir
sayêktine ingsun nora samar
marang lalakonmu anggèr
rèh ginadhang sirèku
cacalone janma linuwih
kang jênjêm manahira
anèng wismaningsun
upama sira babakal
karya wisma ingsun amanjurung tali
rahadyan duk miyarsa

Asrêp ing tyas aturira aris
dhuh pukulun ragèngsun sumangga
datan lênggana dasihe
mangkana sang abagus
ngantya lami nèng Sela kampir
anujwari sajuga
sabakdaning Subuh
Kyai Agêng Pariwara
lênggah srambi rahadyan tan kenging têbih
jêng kyai angandika

êh ta kulup dèn kaparèng ngarsi
kawruhanmu nora endah-endah
ngèlmu kang sun imanake
amung piwulangipun
eyang Kyagêng Sela linuwih
nyatane wus anyata
cihnane linuhung
kang mêngkoni tanah Jawa
datan liya têdhake Jêng Sela Kyai
lah iki piyarsakna

Papali ki ajinên bêrkahi
tur salamêt sêgêr kawarasan
pêpali iki mangkene
aja agawe angkuh
aja ladak aja ajail
aja manah surakah
lan aja calimut
lan aja guru-alêman
aja jail wong jail pan gêlis mati
aja amanah ngiwa

Aja saèn dèn wêdi ing ngisin
ya wong urip hya ngêgungkên awak
wong urip pinèt baguse
aja lali abagus
bagus iku dudu mas picis
pan dudu sêsandhangan
dudu rupa iku
wong bagus pan ewuh pisan
sapapadha wong urip pan padha asih
pêrak ati warnanya

Aja mangeran ing êmas picis
aja mangeran ing busanendah
ja mangeran kabisane
aja mangeran ngèlmu
aja mangeran têguhirèki
aja mangeran japa
aja gunggung laku
kabèh iku siya-siya
aja sira gugoni kawruhirèki
lah iku mundhak apa

Angkuh kang jujur arahên kaki
aja sira angarah kèringan
saidhêp-idhêpe dhewe
ewuhe wong tumuwuh
dipun bisa ngenaki ati
atine sapêpadha
nêpsumu ja turut
iya nêpsuning manungsa
kudu kèdhêp iya sapadhaning janmi
iku sira sirika

Aja sira padhakakên jalmi
aparentah marang sato kewan
kêbo sapi lan ayame
aja sira prih wêruh
kaya uwong pan nora bangkit
aja kaya Samêrta
kêbone pinupuh
kinèn sinau mêmaca
wus pasthine kêbo sapi nora bangkit
mulane awuwuda

Ayam ginusah munggah ing panti
atanapi yèn amangan bêras
kêbat ingadhangan bae
iku wong ngolah sêmu
yên têtangga sarate kaki
yèn layak ingaruhan
aruhana iku
yèn tan layak ênêngêna
apan iku mangan sêgane pribadi
pan dudu rayatira

Yèn mungguha rayate pribadi
kapenakna ya rayate ingkang
nglarakêna ing atine
aja sira mumuruk
tuduhêna yèn dèrèng sisip
yèn uwis katiwasan
aja sira tutuh
kelangan wuwuh duraka
aja sira ngumpah-umpah iku kaki
lah iku mundhak apa

Dèn aolah mungguh ing ngaurip
aja nganggo ing sadaya-daya
wong urip pan akèh lire
dipun ngidhêp pakewuh
ewuh iku tigang prakawis
pakewuh ing pangucap
ewuh ing pandulu
ana ewuh jroning nala
yèn katara alane sajroning ati
pan dadi panggraita

Dipun wuruk lan idhêp ing ngisin
isin iku pan kalih prakara
dhingin isin Pangerane
dene ping kalihipun
dipun isin padhaning janmi
yèn kalakona wirang
isin têmahipun
dipun atut akakadang
pawong sanak aja pêgat ngati-ati
yèn cêla dadi ala

Aja sira watak wani-wani
maring sanak pawong kadangira
aja sira watak dahwèn
aja watak kumingsun
aja watak ngaruh-aruhi
aja awatak ngiwa
ala kang tinêmu
sing sapa atine ala
nora wande ing benjing iku nêmahi
wong ala nêmu ala

Sing sapa andhasarakên bêcik
nora wurung benjing manggih arja
miwah saturun-turunne
yèn turune dadya gung
amarentah marang wong cilik
aja sadaya-daya
dadi nora tulus
saênggone dadi cacat
aja nacah parentah marang wong cilik
aja sawiyah-wiyah

Aja sira watak wani-wani
aja sira watak ngajak tukar
aja ngandêlkên ngèlmune
aja sira anguthuh
aja ladak aja ajail
aja doyan sêmbranan
dadi wong katutuh
niniwasi dadènira
lamun ana wong patrap dipun awêdi
malati iku uga

Balik iku lah tirunên kaki
janma patrap sira kasihana
sira araha sawabe
ambêrkati wong iku
nora kêna yèn dipun aji
tirunên lagi wênang
pambêkane alus
yèn angucap ngarah-arah
yèn alungguh nora pêgat ngati-ati
nora sawiyah-wiyah

Aja sira watak suka singgih
aja sira kapengin kêdhotan
kukuwasan apadene
aja sira madhukun
aja dhalang aja agrami
aja budi sudagar
aja budi kaum
janjine jakat lan pitrah
dipun suda padune cukêng abêngis
iku kaum kang nyata

Kumbah surakah cukit adulit
iya jagal mêlantên amêrna
iku nora dadi gêdhe
sirikên ujar iku
ing wong urip dipun tabêri
mapan katêmu basa
pan katêmu sêmu
mapan katêmuning ulat
atining wong kang ala lawan kang bêcik
kang jujur antêng cahya

Kawruhana janma kang kakiki
iya iku guruning pandhita
nora katara lakune
tan cêgah tan asaum
nora tapa nora amutih
sangking prayitnanira
ing ngawake iku
prayitna ing ngawakira
mung sanake puniku kang dènwêdèni
sanake iku jagat

Banyu bumi agin lawan langit
srêngengene kalawan rêmbulan
punika sanake kabèh
janma kang salah iku
iya iku satrune nênggih
mulane ana lara
walat kang tinêmu
janma kang jujur punika
lanang wadon punika sanake singgih
mulane ana sawab

Kang satêngah kang durung sayêkti
dènnya amrih budi kapandhitan
pijêr wayang-wuyung bae
tansah ngalor angidul
mêndhak-mêndhak saba wong sugih
ngèlmu ginawe kasab
angucap gadêbus
angincih darbèking liyan
nora wêruh awake kalêbon eblis
dadi wong ngayawara

Apan cêgah jênênge ing ngèlmi
kang asaba omahe nangkoda
miwah mantri apadene
lumuh kêna ing siku
dènnya amrih budi lêstari
budi marang kararjan
ing beka tan keguh
bekane ing wong ngulama
pan kapencut marang ingkang mêlik-mêlik
dadine ngandhap-andhap

Yèn ngantiya kasor ingkang ngèlmi
pan duraka jênênge ngulama
wus awak buta ragane
wus linglung kadalurung
nora wêruh kêna piranti
tansah karya paekan
dènnya anjêjaluk
datan etang jiwa raga
babêntusi dènnira amrih pakolih
sumrênyuh lakonira

Anglakoni karyane kang dènprih
iku sing wong tan wêlas ing badan
tan asih maring jisime
dadi banjur kalurung
nora antuk wahyuning ngèlmi
lakune lalawora
tansah wayang-wuyung
mung melik ingkang dènancab
durung wêruh ing laku sikuning ngèlmi
polah sadaya-daya

Pangrasane wus bênêr kang ngèlmi
tan angrasa lamun ingèsêman
marang sujanma kang luwèh
iku wong kumprung pêngung
nora wikan kêna piranti
sabab wus ati setan
lakune wus liwung
pangarahe tan riringa
wus kalulun atine kalêbon eblis
wus tan wruh isin wirang

Apan kathah pan bekaning urip
dènnya amrih pakolihing badan
amrih kuncara ngèlmune
mêlèke sabên dalu
tansah agung acêgah bukti
andhap-asor kalintang
èsême lir dhuyung
ulat manis ati sabar
dadi gêndam èsême guna piranti
ênênge salah cipta

Tan mangkana ingkang sampun yêkti
badan iki ingkang kadi sarah
anèng lautan pamane
apa umbaking banyu
sarah anut umbaking warih
iku jênêng kawula
tan darbe karsèku
anging purbaning Pangeran
tanpa karsa kalimput marang sawiji
wus kèrêm ing sagara

Nora nana dènparani ati
pan wus liwung tan darbe Pangeran
pan suwung jati kawruhe
datan dulu-dinulu
tan amanggih datan pinanggih
tan paran tan pinaran
wus tumêkèng suwung
sasolahe pan asamar
nora nana kang kaduga anampani
liwung kadya wong edan

Wusing tamat radyan anungkêmi
padanira Kyagêng Pariwara
waspa drês alon ature
dhuh babo sang awiku
karsa paring pituduh jati
asru panuwun amba
kapundhi ing ngêmbun
amung pangèstu paduka
kasawaban ing sabda ri sang linuwih
tumancêpa ing nala

Kyai agêng angandika malih
patilasan dibyane Jêng Sela
têka ing samêngko isèh
dongènge duk ing dangu
panamare laku tatanin
sasawah nanêm gaga
ing sawiji wêktu
sabakdane salat Ngasar
marang sawah papaculira cinangking
praptaning pasabinan

Gya tumandang wus adatirèki
lajêng mêndhung riwis-riwis jawah
kagyat gêbyaring calèrèt
kiyagêng maos gupuh
subganalah nulya kaèksi
kaki-kaki lumarap
jêng kyai tan keguh
tan samar marang kang prapta
pinurugan pandhapan dènnya lumaris
si kaki wus cinandhak

Wus kaasta jumêgur swarèki
ingkang pindha kaki-kaki ika
apan gêlap satuhune
ingêrut gandri gupuh
kyai wangsul anambut kardi
si gêlap gêdabigan
datan bisa ucul
sabanjure katur sultan
ing Bintara banjur kinunjara wêsi
tan lami ana prapta

Nini nyangking bêruk isi warih
amurugi maring pakunjaran
toya gya siniratake
wus sirna kalihipun
tinggal swara anggêgêtêri
kunjara wêsi rusak
mawut anggalêpung
dadya kondhang sanagara
Kyagêng Sela sanyata lamun linuwih
bisa anyêkêl gêlap

Uwit gandri kang kaanggo godhi
sauwise gêlap katur nata
dadya murub mèntèr-mèntèr
kiyagêng adhadhawuh
marang putra wayah myang abdi
padha sira jupuka
gêni gêlap iku
anggonên dadamar omah
insa Allah kinajrihan gêlap yêkti
marma ywa pêjah-pêjah

Ing saiki gêni gêlap maksih
ingkang durung katular-tumular
anèng pasareyan gone
apan ta sabên taun
manira tur tularan api
kunjuk jêng sri pamasa
maring ing Mantarum
sawah kang ginarap swarga
mung sabau catur kêdhok dèn arani
si Mêndhung mula aran

Awit sabên garap kangjêng kyai
banjur mêndhung rong kêdhokke aran
Subganalah katêlune
Pandhapan arannipun
pate kêdhok ing Gêlap nami
katêlah têkèng mangkya
gandri kang katunu
sirna namung lêmahira
ngilak-ilak tan thukul katang myang têki
iku caritanira

Anjabane ngolah têgal sabin
marang kulawangsa amumulang
agawe blêng myang uyahe
gawe nila nanandur
kêmbang pulu kalawan maning
anandur kang jujutan
marna bênang alus
sutra kang bakal kinarya
cindhe gêdhog ngadani yasa dhapuring
omah joglo limasan

Nganggit-anggit corèke kang lurik
tuwuhsela têlu lima lawan
badra sapanunggalane
abah-abah pinatut
winuwuhan wangunanèki
anguripkên petungan
sing pasitèn iku
nguni kang miwiti etang
sri Manuhun nanging tan ana praduli
dadi wite kalakyan

Eyang Sela tumêka saiki
lêmah dadi sanggane wong juga
ingaran sabau kuwe
gawene wong ro iku
diarani cacah sakikil
gawene uwong papat
ngaran cacah sak-jung
piridanpetungan jagal
sampil siji sabau dwi sampil kikil
sampil pat sak-jung rannya

Dhasar sugih kawignyan myang lantip
ya Ki Ngabdurakhman Kyagêng Sela
prayoga prêdinên jêbèng
grendanên tyasirèku
sukur bage bisa nyèplêsi
orane mung mirida
lalabuhanipun
kajabèku patilasan
angratani dadi wasiyat narpati
sri nata Ngèksiganda

Mangkana tyasira radyan
dupi myarsa andikaning
Kyai Agêng Pariwara
dadya supe dhahar guling
ing nala kang kalingling
amung sihira Hyang Agung
rum manis aturira
kiyagêng lamun marêngi
dasihipun arsa dumugèkkên lampah

Paduka kantuna arja
kawula anyuwun pamit
iya kulup hywa pêpeka
ingsun nyangoni basuki
sawusnya mangênjali
sasalaman nulya mundur
Gathuk Gathak pamitan
wus linilan kalihnèki
ruruntungan tan pisah lan bêndaranya

Ngalèr ngilèn lampahira
wanci ngajêngakên Mahrib
praptèng Gubug padhêkahan
anon urube kang api
nèng satêngahing sabin
kinubêng ing mandera gung
ana panti kang cêlak
dhapur masjit cakêt api
Dhatuk Bahni ing Marapi kang atêngga

Wikan lamun kadhatêngan
gya mijil sangking ing panti
wus pinanggih lan rahadyan
samya sasalaman katri
ki Dhatuk ngandika ris
katabêtan ingkang rawuh
sru bêgja kêmayangan
de ana kang sudi kampir
mring asonya mas putu pundi pinangka

Lawan sintên kang sinambat
paran kang sinêdyèng kapti
rahadyan matur prasaja
kula nama Jayèngrêsmi
de rencang kula kalih
pun Gathak lawan pun Gathuk
ing Giri kalairan
tan ana sinêdya ngati
ambalayang ngupadosi dwi kakadang

Mangkya pados pasipêngan
pramila bilih marêngi
nyukêri jogan paduka
ki Dhatuk latah dènnya ngling
dhuh babo wong asigit
sampun kang sipêng sadalu
sanadyan salaminya
kêparêng dhadhêkah ngriki
iba-iba pun kaki bingah ing nala

Wawi ngambil toya kadas
sêdhêng wancinira Mahrib
wusing kadas Gathak adan
paragat waktu Mahribi
pujiyanira ngênting
sampêt waktu Ngisanipun
wusing bakda salaman
lajêng lalênggahan sami
wus ambanjêng sugatanira ki wisma

Liwêt kêtan panggang ayam
cinocoh ing santên kanil
winadhahan panjang ilang
sambêl windu saking miri
linêmêng bumbung pêting
gula siwalan nèng ngêmpluk
wedang sêkar sridênta
Ki Dhatuk wacana manis
wawi bagus pun kaki atur sugata

Sapala amung kinarya
lumayan aywa kalantih
pikantuk dènnira dhahar
linorotkên marang abdi
rahadyan matur aris
ing wau kula andulu
siti rêsik arata
gumrêbêg umêdal agni
urubipun ingkang acêlak bantala

Warni ijêm biru jênar
kadya sêkaran tinêpi
inggiling urub saasta
wiyarira sawatawis
cakêt lawan Marapi
wontên sela alus bagus
kadya umpaking wisma
Ki Dhatuk ngandika manis
ing Marapi kang murub mangalat-alat

Wawi bagus pinurugan
wus mêdal sangking ing masjit
kêrit ki Dhatuk lampahnya
prapta cêlaking Marapi
Ki Dhatuk malbèng gêni
ingusêg suku wus lampus
pêtêng dhêdhêt limêngan
tan dangu gya murub malih
Dhatuk Bahni wacana lah Gathuk Gathak

Usêgkên suku lir ingwang
lamun mêngko uwus mati
sulêtên sadhengah-dhengah
pasthi banjur murub maning
Gathak Gathuk turnèki
dede pabênan bah Dhatuk
latu kangge mainan
jabakneya yèn kiyai
bilih kula yêkti kobar dadi wangwa

E ta mara lakonana
Gathuk jinorogkên aglis
mring Gathak dhawah kalumah
cakekalan dènnya tangi
tan ana raosnèki
wus ingusêg suku lampus
sinulêt nulya gêsang
nahan toyanira sabin
gya ngêlêbi sadhêngkul lêbêting toya

Latu maksih kantar-kantar
anèng sanginggiling warih
rahadyan asru kagagas
kaelokaning Hyang Widdhi
kadiparan kiyai
mila bukane rumuhun
ki Dhatuk Bahni lingnya
wikana ulun tan uning
wau umpak punika duk jaman Dêmak

Adêge mêsjid ing Dêmak
para wali kang ngadani
Jêng Susunan Kalijaga
kabageyan umpak siji
pambêkta praptèng ngriki
sampun wanci bagda Subuh
ing mangka datan kêna
kêbyaran adêging masjid
gya tinilar mangkya dadya panêngêran

Sintên wonge kang kuwawa
anjunjung sabari linggih
kalakyan sasêdyanira
suwawi yèn badhe nyobi
rahadyan turirèki
amung ngalap bêrkahipun
linuhung waliyolah
kaecan dènnya ningali
ing Marapi dadya tan wangsul mring wisma

Rahadyan matur tatanya
kula mirêng caritaning
ing nagari Ngèksiganda
têlênging karaton Jawi
yèn arsa mangun kardi
amikramakakên sunu
dêging tarub ingetang
myang wulanya kêdah milih
ing karêsmèn pados dintên kang prayoga

Inggih bagus dhasar nyata
sanadyan ing dhusun ngriki
sabên ayun darbe karya
sami tatanya mring mami
wulan ingkang prayogi
kangge andhaupkên sunu
piridan sangking Arab
miwah etangipun Jawi
pan kinumpul supadi manggih widada

Adêging tarub punika
pêpitu etanganèki
awite tanggal sapisan
tarub-ratu dèn wastani
tanggal kapindho nênggih
seluman-lanang rannipun
ping tiga seluman-dyah
ping pat rahayu basuki
kaping lima rahayu salamêt tama

Kaping nêmme pati-lanang
kaping pitu pati-èstri
ping wolu sami sapisan
têkèng sapiturutnèki
mangkya ingetang sami
kaping sapisan ping wolu
limalas rolikur lan
sangalikuripun nênggih
pan ingaran tarube sri naranata

Pindho sanga ping nêmbêlas
têlulikur tridasèki
seluman-lanang ingaran
ping tiga sadasa tuwin

seluman-wadon puniku
kaping pat ping sawêlas
wolulas salawe nênggih
apan sami rahayu kawilujêngan

Kaping lima kaping rolas
sangalas nêmlikur sami
rahayu tur karaharjan
ping nêm ping têlulas tuwin
dwidasa saptakuring
ngaran pati-lanang iku
ping pitu ping patbêlas
slikur wolulikur sami
ingaranan pati wadon tan prayoga

Samonoku nyingkirana
sangar naas gung myang tali
-wangke sampar-wangke miwah
dhêndhan-kukudan lan mawi
sangat adêgirèki
ingkang saka awitipun
sarat nganggeya saka
dhadhap srêp têka satunggil
kang prayoga prayogine dèn anggeya

Satunggal tarubing-nata
agême jêng sri bupati
kalihe seluman-lanang
tri seluman-wadon nênggih
sami datan prayogi
kaping sakawan rahayu
kaping gangsal raharja
punika sami prayogi
kaping nênêm pati-jalêr tan prayoga

Kaping sapta patining-dyah
ugi tan sae pinanggih
petang sapta yèn sri nata
kang kagêm petang satunggil
sanèse narapati
petang sakawan puniku
kalawan etang gangsal
punika salah satunggil
kang kinarsan dene wulane kawinan

Wontên sabdaning Utusan
adhawuh ing para mukmin
dèn padha angawruhana
ing wong salaki-rabi
amanggih papa nênggih
lamun awon wulanipun
raharja manggih suka
lamun sasinipun bêcik
prayogine dèn sami nyumêrêpana

Lamun Mukaram dohêna
tyang akawin laki-rabi
utangan ngalamatira
wulan Sapar tan prayogi
wikana kang pinanggih
Rabingulawal kang tèngsu
pêjah salah satunggal
yèn wulan Rabingulakir
manggung runtik tansah arêbat suwala

Ing wulan Jumadilawal
antuk druhakèng Hyang Widdhi
tur akêrêp kapandungan
jinahan pakartinèki
yèn kawêntara yêkti
anandhang wiwirang gung
Jumadilakir wulan
sugih êmas lawan picis
wulan Rêjêb kadadèn anak lan dunya

Ing wulan Sakban raharja
sakgawene nêmu bêcik
wulan Ramêlan duraka
kathah pandamêling eblis
wulan Sawal tan bêcik
gêringan pakantukipun
ing wulan Dulkangidah
asring susah ngliliwati
wulan Bêsar raharja sasolahira

Iki karêsmèn winarna
kang pangandika Jêng Nabi
salalah ngalèhi salam
rikala amituturi
dhatêng kang putra èstri
Siti Patimah kang luhung
lawan dhadhawuh marang
putra mantu Sayit Ngali
raliyalahu nganhu babing masalah

Ing wong karêsmèn lan garwa
èh Ngali pituturmami
aja sira asanggama
tanggal pisan lawan malih
ing wêkasaning sasi
nora bêcik karonipun
iku kalamun dadya
anake mêtoni cilik
lawan aja asanggama tanpa damar

Lamun dadi sutanira
balilu kurang kang budi
lawan aja asanggama
dina Akat lan wêngining
iku kalamun dadi
pan durjana larenipun
lawan aja sanggama
ing dina Rêbo tan bêcik
lan wêngine yèn dadi bocah cilaka

Lawan aja asanggama
wêktu pajar nora bêcik
lamun dadi larenira
tuna-liwat larenèki
lan aja karon rêsmi
nalika tangange iku
kalamun dadi bocah
dadi juru têluh ugi
lawan aja sanggama malêm riyaya

Wit ri lamun dadi bocah
duraka mring bapa bibi
lawan aja asanggama
malême riyaya iki
Bêsar kalamun dadi
bocah siwil adatipun
lan aja asanggama
ingkang katlorong Hyang Rawi
lamun dadi bocah adoh bêgjanira

Lan malih aja sanggama
sambi ngadêg datan bêcik
mangka lamun dadi anak
duwe lara bèsèr benjing
lan aja karon rêsmi
nalikane dina Saptu
miwah ing wêngènira
iku lamun dadi bayi
bilaine adate kalêbèng toya

Lan aja sanggama sira
sambi ngusapi parêji
miwah dakar iku aja
ngusapan lawan jêjarik
mangka kalamun dadi
bocah kurang budinipun
lan aja asanggama
sambi rarasan tan bêcik
mapan bisa adate yèn dadi bocah

Lawan aja asanggama
kalawan ningali parji
lamun dadi larenira
wuta adate puniku
lawan aja karêsmin
nèng ngisor wit-witan iku
kang pinangan wohira
yaiku kalamun dadi
larenira panggaweyane niaya

Lawan aja asanggama
malêm Barahat tan bêcik
lamun dadi larenira
anandhang lara tan mari
iya kalawan malih
aja sira karon lulut
ana ing panginêpan
puniku kalamun dadi
larenira abangêt cilakanira

Lan aja sanggama sira
anuju kèlling pawèstri
lamun dadi larenira
budhug adate kang sakit
poma Ngali dèn eling
imanêna tuduhingsun
èh Ngali sanggamaa
malêm Sênèn iku bêcik
myang rinane apan iya bêcik uga

Lamun dadi larenira
watêke sarêgêp ngaji
lawan sira sanggamaa
ing malêm Sêlasa bêcik
lawan raina bêcik
lamun dadi bocah iku
akèh wong ingkang trêsna
lawan sanggamaa Ngali
malêm Kêmis miwah arainanira

Lamun dadi sutanira
pan akèh bêgjanirèki
lawan sira sanggamaa
ing malêm Jumungah bêcik
nadyan raina bêcik
lamun dadi sutanipun
apan sugih kabisan
lan sanggamaa sirèki
sadurunge lingsire dina Jumungah

Utawa ing Kêmis dina
karone iku ta bêcik
yèn dadi atmajanira
dadi pangulu lan malih
sinunatakên ugi
ing wong asanggama iku
yèn amaca bismilah
hirakhman ya nirakimin
lan amaca tangawut pan sunat uga

Yèn tan amaca bismilah
nalika arêp sahwati
lamun dadi sutanira
balilu tuna kang budi
mila yèn arsahwati
dêrênge gene tangawut
mênèk ana panjanmaning
satru kang dèn kawruhi
dipun sami ngèstokkên Kadis asmara

Lan wontên kaol mèngêti
lamun arsa sacumbana
lan garwa miwah sêlire
anyingkirana ing dina
Saptu Lêgi ya aja
akarêsmèn dina iku
awon adate yèn dadya

Larene agadhah sakit
edan kang wus kalampahan
ana dene panyirike
namung sadalu sasiyang
lan maninge ya aja
acumbana wêngènipun
ingkang garêbêg titiga

Punika pan botên bêcik
lamun dadi larenira
sok gadhah ayan sakite
lan malih lamun cumbana
lan wanodya kèl aja
lamun dados putranipun
sok gadhahi sakit barah

Poma dèn sirika ugi
yèn wong wadon lagi tarab
aja sok gramah-guramèh
yèn durung adus-kèl aja
dèn ajaka cumbana
lamun sangêt karsanipun
pan angur golèka liya

Dene ta ing Tumpak Manis
lan bêngi garêbêg tiga
singgahana aywa supe
kalamun sangêting karsa
têka dèn bêtahêna
kadar pira mung sadalu
yèn wis bakda cumbanaa

Kadi ta ing Tumpak Manis
sadalu lawan sasiyang
bêtahêna aywa supe
kadar pira mung sadina
sawêngi ngarah apa
ujubêna tapa iku
acacêgah lan wanodya

Poma dèn èngêt hya lali
hywa na ingkang sêmbrana
ing wong tuwa wawalêre
lan wajib ingèstokêna
mangsa silih doraa
lan wontên utamanipun
lamun arsa acumbana

Mapan ta kêdah amilih
nujua dina Jumungah
kang tan sangar taliwangke
miwah naas singgahana
krêsmèna bakda Luka
yèn wus krêsmèn banjur adus
lajêng mêtoni Jumungah

Punika kalamun dadi
tuture wong tuwa-tuwa
kathah kang dadi masalèh
miwah ta dadi ngulama
tanapi kèh kabêgjan
titi tamat sêrat pemut
prayoga dèn èstokkêna

Gathak Gathuk anggaligik
ngacêmut ririh rarasan
Gathuk Ki Dhatuk ature
mring bêndara bab ngononan
gèk basa banjur ora
Gathuk ririh sauripun
ah wong tuwa iku lumrah

Cobak dak matur kiyai
kajaba kang wus kawêdhar
apa iya ana manèh
sirikan anon-anonan
Gathak majêng manêmbah
rèrèh ririh dènnya matur
dhuh jêng kyai apuranta

Kamipurune pun patik
anyuwun ing sarêrêpan
kajawi kang wus kawiyos
sirikanipun sanggama
Ki Dhatuk mèsêm nabda
kacung sirèku amêncul
ana maning linarangan

Wong tuwa kang duwe peling
pan kinon anyinggahana
sacumbana lawan lonthe
miwah lan talèdhèk aja
dèn ajak sacumbana
apan awon tilasipun
akathah kang sakit bêngang

Lan kaping kaliye malih
asring sakit rajasinga
ting cramumuh ting panyènyèh
yèn munjuk dhatêng ing grana
sok pisêg adatira
yèn mring netra dènnya munjuk
akathah kang sakit wuta

Ana malih dèn singgahi
sacumbana lan wanodya
ingkang awon pratingkahe
sanadyan silih ayuwa
tan pantês kinêdanan
yèn wus lara kèh kang nutuh
nora nana wong ngalêma

Nadyan awona sathithik
kalamun antuk parawan
mundhak ngêncêngake otot
pae lan randha wulanjar
tan mundhakake kuwat
namung mirit sampun gambuh
nora susah ajar-ajar

Ewa mangkono tan kêni
sasênênganing manungsa
pan sêptane dhewe-dhewe
ana kang sêpta mring randha
sawênèh sêpta wlanjar
sawênèh ana wong iku
arêmên rabi planyahan

Ciptane sajroning ati
rina wêngi digarapa
prandene yèn ngadêg pulèh
nyambuta-gawe sadina
sak jampêl mangsantuka
nalèdhèk bae sabêdhug
olèh kaya têlu têngah

Miwah lamun sanja bêngi
tan susah nganggo pawitan
mung kêmbang pupur lan borèh
tapih kêmbên sok gantraa
prandene kèh kang tumbas
pan ora nganti sabêdhug
olèh opah limang uwang

Mulane ana nglakoni
ambuwang isin lan wirang
arabi tlèdhèk myang lonthe
pan ora kêna dèn wora
karêpaning manungsa
apan ta sampun asnapun
warna-warna beda-beda

Warna-warna rupanèki
beda-beda karêpira
nora kêna dèn worake
seje badan seje nyawa
yèn kêna dèn wor-wora
kang tunggal badan nyawèku
prandene tan rujuk karsa

Kaya mata lawan pêli
miwah wêtêng lawan badan
duwe karêp dhewe-dhewe
matane arsa anendra
wêtênge arêp mangan
badane bangêt alêsu
pêline angajak sahwat

Lawan ana peling maning
yèn marêngi acumbana
mring garwa miwah sêlire
aja ngakèhkên gêndhingan
tan bêcik lamun dadya
anggalidhig larenipun
adate kang wus kalakyan

Lan kaping pindhone maning
kalamun jroning cumbana
aja sinambi calathon
guguyon kang tan prayoga
tan bêcik lamun dadya
larene juwèh puniku
wartane wong tuwa-wuta

Mulane lamun karêsmin
aja ngakèhkên guguywan
balik dèn rêsik badane
miwah ta ingkang sandhangan
wêwangi anganggoa
lamun dadi larenipun
rêsikan pênêt kang warna

Lan manèh jroning sahwati
kalamun kapêntut ala
yèn dadi nyêngit anake
mulane kalamun sahwat
yèn ngêntut dèn pocota
lamun êntut uwis mêtu
enggal nuli balèkêna

Mula aja akarêsmin
yèn durung rêsik kang badan
tangi turu banjur nyêmplo
nora nganti mring pakiwan
yèn dadi tan prayoga
larene warnine kêthuh
carobo ala kang warna

Lawan ana peling maning
kalamun mêntas amangan
aja sok banjur karêsmèn
yèn durung mêdhun kang sêga
ala marang sarira
anduwèni lara watuk
punika kang wus kalakyan

Dene ta gampanganèki
kalamun mêntas mamangan
maksih karasa warêge
aja wani-wani sahwat
yèn wêtêng durung lêga
kalamun drêng karêpipun
têka bêtahna sadhela

Gathak Gathuk duk miyarsi
gumuyu alatah-latah
kapingkêl atos wêtênge
rahadyan mèsêm kewala
Dhatuk Bahni lingira
kacung niku pancèn saru
apan gunêm calêmêtdan

Rahadyan ngandika aris
punika langkung prayoga
wantah datan mawi tèdhèng
dados gampil linampahan
suwawi linajêngna
rèhning ing ngagêsang tamtu
Ki Dhatuk dhêku turira

Utami bilih nyingkiri
naas Nabi wulan Sura
tanggal kaping triwêlase
punika nalikanira
Nabi Brahim binakar
kaping tiga wulan Mulud
tinurunkên Nabi Adam

Nêmbêlas Rabingulakir
Nabi Yusup nalikanya
linêbêtakên sumure
Jumadilawal ping gangsal
Nabi Nuh nalikanya
kinêlm ing jagadipun
ping salikur wulan Siyam

Kalamolah Musa Nabi
kala kalêbèng samodra
Sêla kaping patlikure
Nabi Yunus nalikanya
inguntal ulam lodan
Bêsar ping salawe nuju
Jêng Nabi kakasihing Hyang

Muhkamad ingkang sinêlir
kinrutug sela wong kopar
rêntah kakalih wajane
dene kang kikrik ing petang
sabên wulan kewala
asal tanggalnya panuju
kaping tiga kaping gangsal

Triwêlas nêmbêlas tuwin
salikur patlikur lawan
tanggalipun ping salawe
sami cinêgah sadaya
kalawan sangar wulan
sataun pinara catur
Pasa Sawal Dulkaidah

Jumungah sangaranèki
Bêsar Sura lawan Sapar
Saptu Akad sangarane
Mulud Rabingulakir myang
wulan Jumadilawal
Sênèn Slasa sangaripun
Madilakir Rêjêp Ruwah

Sangaripun Rêbo Kêmis
Rahadyan aris ngandika
kathah têmên petangane
yèn makatên kêdah tamban
datan kenging dinadak
o bagus gih-ênggihipun
kèndêl dènnira raosan

Dungkap wanci pajar gidib
samya ngambil toya kadas
nulya prêlu wêktu Suboh
paragat dènnira wêkdal
rahadyan ngaraspada
dhuh Ki Dhatuk Bahni tuhu
asung kakanthining gêsang

Kalangkung gunging panuwun
paduka sung têdah jati
pênêt awoning pakaryan
wênang mokaling sanggami
kang sayogya linampahan
patut linaluri-luri

Ing mangkya kawula nyuwun
lilahipun sang linuwih
pamit dumugèkkên lampah
kyai kantuna basuki
muhung pangèstu paduka
rahayune lampah mami

Dhatuk Bahni ngandika rum
dhuh mas-putu wong asigit
sampun kirang pangaksama
ulun sung puja basuki
ing lampah ywa kasangsaya
miwah ingkang dèn padosi

Sami manggiha rahayu
ramanta kang nèng Mantawis
antuka nugrahèng nata
wangsul bawani ing Giri
sinuhun ing kulawarga
têtêp kadi nguni-nguni

Radyan dhêku matur nuwun
ri wusira manganjali
atur salam mring sang tapa
Gathuk Gathak angabêkti
sawusing sinungan salam
katri mundur sangking ngarsi

Kyai Dhatuk ingkang kantun
kumêmbêng waspanya mijil
kaya-kaya nututana
labêt sru trêsnaning galih
tan cinatur kang kabyantan
asruning sih mring tatami

Radyan lampahira laju
ngalèr ngetan sawatawis
Hyang Surya wus nunggang arga
mungup arsa amadhangi
ing saisining kanang rat
mawèh enggaring panggalih

Ing pagagan wus kapungkur
tumamèng ing wana wêrit
kèh rawa kang kaliwatan
ngancik sukune kang wukir
talatah krajan Undhakan
dhukuh Prawata kaèksi

Radèn ngandika mring Gathuk
payo padha dèn parani
padesan kang katon ika
lajêng lampahira katri
praptèng sajawining dhadhah
kèndêl satêpining bèji

Kayoman ing nagasantun
pinagêran ing wratsari
winêngku ing sela krêsna
radyan ngambil toyastuti
wêktu Ngasar wus paragat
saluku sêpining bèji

Gathak Gathuk manthuk-manthuk
mêtêki sampeyan kalih
rêngêng-rêngêng sêsingiran
tan ana tinahèng galih
têntrêm raosing sarira
wauta ingkang winarni

Lurah ing Prawata dhusun
kakasih Ki Darmajati
Darmawati nyainira
atmaja èstri satunggil
paparap Wara Surendra
ing warna tuhu linuwih

Wingit ing pasêmonipun
kuning wênês amrakati
antêng ruruh tur jatmika
lantip ing wêweka titi
susila tyase ngumala
ujwala manthêr nêlahi

Ngrêrompyoh sêsinomipun
rêma ngendrawila wilis
jangga lumung asêmbada
wêlar pranajanirèki
maya-maya sinatmata
lir pendah cêngkir pinginit

Awijang bêbaunipun
asta anggandhewa gadhing
wiraga nênangi brangta
yèn lumampah ngati-yati
ririh alon mêmbat madya
lambung mêmês kadyangganing

Tunjung lumembang ing ranu
kasilir ing angin-angin
wasis saliring pakaryan
kang winajibkên pawèstri
sang dyah tumutur ing rama
mring têgal arsa ngundhuhi

Lombok terong pare timun
kacang ceme myang kacipir
lumampah anèng ing ngarsa
kasorot ing Sang Hyang Rawi
mangu-mangu Sang Hyang Surya
dènyarsa tumamèng wukir

Kasêngsêm miyat sang ayu
dumadya mandhêg tumolih
sang dyah rara kampir sêndhang
têkèng satêpining warih
cangkelak wangsul trataban
ênar-ênar sênig-sênig

Kapanggih ing ramanipun
sarya awacana manis
rama aku tur uninga
ing kono têpining bèji
ana wong anyar kawuryan
linggih slonjor dipêtêki

Banèke kang mêtêk ngidung
Kinanthi siji nyênggaki
Ki Darmajati tatanya
dhenok jalu apa èstri
êmbuh rama ora tamat
ki lurah guguk lingnya ris

Hèh bokne Nok dèn agupuh
maranga têgal pribadi
kalawan atmajanira
sawuse sira ngundhuhi
apa saisining têgal
banjur olahên kang bêcik

Mênok angundhuha jambu
dêrsana kalawan manggis
kêpêl kokosan rambutan
dhuwêt pulih aja kari
lan dalima ingkang tuwa
jêruk kêprok salak mêdhi

Pêlêm santok sêngir madu
pilihana kang matêng wit
olaha jangan bêningan
sambêl jagung jangan mênir
pêcêl ayam kang kumanggang
lalaban cambah kêmangi

Bêtutu ayam ywa kantun
lan gorengan ayam èstri
gèsèk-kutug gêgêpukan
sambêl brambang lalab slèdri
kêkêcutan sunthi bawang
lawan katimun sumêrit

Wedang kahwa gula têbu
saringên têpas kang rêsik
nyanyamikan puthu-têgal
carabikang mêndut koci
sêmar mêndêm buntêl dadar
kinopyok ing santên kanil

Sambêl gorèng kring ywa kantun
urang campurên lan ati
rambak kulite kang ayam
pêtis kang wus kok bumboni
sêga lêmês sêga akas
liwêt pitik jago biri

Wedang ronning blimbing wuluh
sing anyêp rêndhêmên warih
rêrêmikaning dhaharan
criping kaspe criping linjik
pisang gorèng nganggo gula
criping tela karag gurih

Wis mangsa bodho sirèku
pikirên lan bokmu nyai
aywa na ingkang kuciwa
Ki Darma lajêng mring bèji
wau rahadyan kang lagya
pinêtêkan abdi kalih

Ngandika mring Gathak Gathuk
sira mau muni tobil
banjur mlongo kêdhèp têsmak
Gathuk matur wontên janmi
wanodya warna yu endah
arsa tumamèng ing bèji

Tan dangu cêngkelak wangsul
kilap wau purugnèki
amung tilase lumampah
ganthêng kadya lintang ngalih
kintên kula waranggana
apêsipun putraning jim

Kèndêl dènnira umatur
praptane Ki Darmajati
nyakêti lênggahnya radyan
saha aturira aris
dhuh risang nêmbe kawuryan
kula anggèr nilakrami

Pundi pinangka sang bagus
sintên sinambating wangi
rahadyan arum ngandika
kula aran Jayèngrêsmi
santri nagri Surapringga
saking umiyat Marapi

Paman punapi pilingguh
lan sintên ingkang wawangi
Darmajati nama kula
lurahing Prawata ngriki
bilih kaparênging karsa
kawula aturi kampir

Dhumatêng ing sudhung ulun
paman kalangkung prayogi
mênggah dhepokipun paman
gapura ingkang kaèksi
o radèn dede punika
tilas karaton Jêng Gusti

Sultan ing Dêmak karuhun
paman ulun ayun uning
patilasaning ngawirya
wawi kula kang umiring
linggar saking ing patirtan
Ki Darma lumakyèng ngarsi

Minggah praptèng alun-alun
lir ara-ara waradin
kantun wringin kalih jajar
nulya minggah mring sitinggil
mangidul anon gapura
angongkang têpining wukir

Munggul sela gamping bagus
ingukir pinatrap rêmit
margi minggah dhak-undhakan
sela gamping kang kinardi
praptèng lêbêting gapura
Ki Darma aturnya mijil

Lah punika wujuding kang puri
ing Dêmak sang katong
dados kalih jêng sultan kithane
bilih rêndhêng linggar dhatêng ngriki
wit Dêmak nagari
kalêban we jawuh

Yèn katiga wangsul mring nagari
nuntên kang ngadhaton
Susuhunan Prawata namine
akatêlah tumêkèng samangkin
karane kang ardi
Prawata puniku

Ascaryambêg rahadèn ningali
ingkang têmbing êlor
rawa wiyar ngandhaping parêdèn
lir samodra sinaba ing pêksi
pêl-opêl lan mliwis
blêkok cangak kuntul

Bangothonthong pêcuk cabak trinil
rang-urangan abyor
andon mangsan mina myang urange
panjrah kadi sêkar tinon asri
wus slêsih ningali
rahadyan tumurun

Amangilèn mring pinggiring rawi
anon sumbêr ayom
binalumbang binatur pinggire
sela pêthak kukubuk pasagi
sajroning botrawi
ingkang pojok catur

Pinasangan sela gilang langking
winangun ambanon
botên kaclop we têbah kaote
jroning blumbang bulus agêng alit
samya bêlang putih
ngambang tata turut

Isthanira nambramèng kang prapti
Gathak Gathuk gawok
kathik bulus samono akèhe
gêdhe cilik padha bêlang putih
iku kang nglurahi
êndhase sak gênuk

Darmajati aturira aris
punika sang anom
wasta Grudha tilas siramane
sultan adi ing Dêmak nagari
sela-gilang langking
palênggahanipun

Miwah sabên wêdal anèng ngriki
nadyan salat Lohor
datan bêntèr kayoman êronne
gayam nyamplung karèbèt waringin
sabên Garakasih
Jumngah malêmipun

Kathah ingkang tirakat mariki
dupa sêkar konyoh
nèng ngandhape kakajêngan gènne
mangga radyan mariksa ing bèji
wastanipun Jibing
pasiramanipun

Para arum kang samya umiring
ing jêng sang akatong
wus dumugi ing Jibing têpine
gasik rêsik ayom silir-silir
ri-wusnya udani
Darmajati matur

Sampun tapis ingkang dèntingali
sumangga sang anom
aso dhatêng pun paman wismane
anêntrêmkên rapuhing kang dhiri
radyan mituruti
kerit lampahipun

Ing pandhapi sampun dèngêlari
pandamira abyor
ngandhap talang lênggahe rahadèn
Gathak Gathuk nèng èmpèr pandhapi
Ki Darma mring panti
sanjang rabinipun

Sira dhewe ngladenana nyai
lan anakmu dhenok
gantèn êsês wedang dhaharane
mêngko bagda Ngisa wissa ngrakit
dhahar kang prayogi
dhayohmu linuhung

Darmawati sandika turnèki
sadaya wus mrantos
Darmajati mijil ngarsa radèn
datan dangu sugata lumadi
nyai anèng ngarsi
rara Mênok pungkur

Gupuh matur sarwi ngacarani
punika ingkang bok
nyai amba Darmawati ranne
ingkang wingking anak amba èstri
pêmbajêng gih ragil
tan na kadangipun

Pun Surendra naminipun yêkti
nanging karan Mênok
kidhung wagu tur awon warnine
labêt kogung wah têbih nagari
bodhone nglangkungi
amung lothung-lothung

Nyai sira ngaturna pambagi
marang ing sang anom
ingkang êmbok atur basukine
rawuhipun anggèr wontên ngriki
pangèstunta bibi
pan inggih rahayu

Nyai Darma anolih mring wuri
babo sira Mênok
ngabêktia ing suku nah anggèr
anyuwuna pangèstu glis laki
tuk jodho pêrmati
slamêt panjang umur

Rara Mênok tan wawang ngabêkti
ing pada sang anom
tatag têtêg tan sêdhêng driyane
ngandikèng tyas Radèn Jayèngrêsmi
èdi bocah iki
ayu trus rahayu

Nora nana cacade samênir
pantês ambêg tanggon
kêmbar warna amung polatane
ruruh iki lan si Rancangkapti
wusing angabêgti
rara Mênok mundur

Darmajati aturira aris
sumangga sang anom
kaparênga ngunjuk sawontêne
myang nyanyamik wêdalaning ardi
dhêku Jayèngrêsmi
wedang wus ingunjuk

Sarwi dhahar cariping kaspèi
têlas tigang kêthok
Gathak Gathuk tan beda suguhe
kacung ngriku nêdha dènrahabi
bikut rarywa kalih
ngombe srupat-sruput

Angathêmil nyamikan pat piring
gasik lir sinapon
manjing Mahrib alinggar rahadèn
maring langgar ki wisma umiring
dumuginya masjit
Kyai Darma wangsul

Tata dhahar nèng bangku sinamir
tinutup ing lawon
dilah thonthor brênggala liline
rara Mênok ingkang ngrakit-ngrakit
rampunging pangrakit
gantèn cêlak bangku

Darmajati tatanya mring siwi
uwis rampung Mênok
rama uwis mung kari liwête
lan ngêngêti ingkang gajih-gajih
mêngko lamun uwis
lênggah gonku ngêdhuk

Kawarnaa kang ana ing masjid
Gathuk adan gupoh
bakda sunat kinamatan age
nulya parlu usali Mahribi
bakda apupuji
têkèng Ngisa-nipun

Bakda Ngisa radyan ngandika ris
Gathuk bocah wadon
kang dènujungakên mau kae
ayu êndi lan kang marang bèji
Gathuk matur sami
tan gèsèh sarambut

Eram kula lêganing sudarmi
datan walangatos
lan bocahe têka tatag têtêg
iya Gathuk ing panyawangmami
kana-kene sami
ngena-ngene suwung

Radèn Jayèngrêsmi ngandika ris
iku nora linyok
wus mangkono wong ngaurip kiye
kacihnaning tandhane sawiji
ngaurip puniki
tan na bedanipun

Kyai Darma mring langgar ngaturi
ing sang prawira nom
bilih sampun paragat pêrlune
bok-paduka gènnira sasaji
dhaharnya sang pêkik
mangkya sampun rampung

Jêng paduka ngaturan mring panti
radyan tindak alon
lajêng lênggah cakêt lan mejane
liwêt angêt lan ulam kang gajih
wus lumadyèng ngarsi
sadaya kumêbul

Nikèn Darmawati matur aris
anggèr ingkang êmbok
tur sugata sakawontênane
radyan dhêku angandika aris
mangga paman bibi
prayogane kêmbul

Katri sarêng dènnira abukti
bikut rara Mênok
angimbêti ngladoskên janganne
sambêl ulam tan kêndhat linarih
Radèn Jayèngrêsmi
kang dhinahar agung

Sêkul liwêt sakluwak tan luwih
gèsèk tlas sajêmpol
lalap sunthi rong iris tan luwèh
wus dumugi dènnira abukti
atob wanti-wanti
Ki Darma angungun

Wus cinarik wowohan mangarsi
radyan mêndhêt gupoh
dhuwêt pêthak kakalih cacahe
gung ginlintir dhinahar sawiji
Gathak Gathuk bukti
angêndhoni sabuk

Dhadhaharan sawuse dumugi
mingsêr lênggah ngulon
Kyai Darma matur mring rahadèn
bilih parêng aso dhatêng panti
rèhning lir mas kentir
rahadyan umatur

Sampun paman sakeca wontên ing ngriki
ndhêku Kyai Darma
ngandika marang ing siwi
ganten êsês ladèkêna

Wedang dharan lah-olahan saananing
rara Mênok tanggap
angladosi anèng ngarsi
sarbèt sinampirkên pundhak

Wus tinata Ki Darma angacarani
sumangga kadhahar
pun Mênok mangunahnèki
sisinaon olah-olah

Radèn mèsêm pangandikanira aris
klêbêt wajibing dyah
sagêd lah-olah sakalir
têgên rigên minta-minta

Wasis salir pakaryanipun pawèstri
raratus myang wêdhak
parêm tapêl pupur wilis
konyoh jajampi racikan

Nyumêrêpi samuwaning anggi-anggi
pon-êmpon babakan
êron ingkang maedahi
ngyêktosi kanggening karya

Ngantih nênun nyulam nyongkèt andondomi
angraronce sêkar
bathik nyoga babar adi
mamantês isining wisma

Ngati-yati nastiti gêmi ing wadi
tan kirang tuladha
utaminipun pawèstri
nulad panêngên pangiwa

Ingkang lêbda dudugi lawan prayogi
watara riringa
siyang dalu kang kaèsthi
anut tuduhing sudarma

Bilih sagêd kadya ingkang ulun angling
winiwitan mangkya
sinau wisma pribadi
pinindha ngladosi priya

Bokmanawi wilujêng ing donya ngakir
punika paitan
têmbe angladosi laki
kantun pados kalangkungan

Manthuk-manthuk Ki Darma kalawan Nyai
Mênok rasakêna
ngandikane radèn iki
tanjêbêna ing wardaya

Iya rama antuka pangèstu yêkti
sabdaning utama
nyawabana lair-batin
bisane tampa nugraha

Kawuwusa saratri tan ana guling
eca lêlênggahan
sasambèn dhahar nyanyamik
wus wanci pajar gidiban

Radyan matur mring ki wisma Darmajati
paman bujêng enjang
mangkya kula nyuwun pamit
ayun dumugèkkên lampah

Paman bibi sami kantuna basuki
ing sapêngkêringwang
kang sinung ngling matur aris
kula dhèrèkkên raharja

Gya salaman Ki Darma ngatag ing siwi
Mênok ngabêktia
sang dyah gupuh angabêkti
radyan arum angandika

Rara sira sun dongakakên ing Widdhi
tumulia krama
olèh jodho kang prêmati
kang tulus trahing ngawirya

Kang dalajat rêspati sudibyèng ngèlmi
bisa momong ing dyah
nyênêngkên tyasing sudarmi
sira kantuna raharja

Rara Mênok matur nuwun sru kapundhi
pangèstu paduka
Gathak Gathuk samya pamit
linggar saking palênggahan

Kyai nyai andhèrèkkên praptèng jawi
wus wangsul mring wisma
rara Mênok angukudi
nahan lampahira radyan

Kampir bèji wêkdal sêmbahyang Subêkti
bakda pupujiyan
rahadyan lajêng lumaris
ngalèr ngilèn anir pringga

Krêdyating tyas kapencut arsa udani
ing masigit Dêmak
iyasaning para wali
tan cinatur laminira

Wus umangsuk praptèng palataran masjit
tan ana kang nyana
yèn punika putra Giri
kinira santri balaka

Minggah srambi wowolu sakanirèki
ingukir pinatra
bêtan saking Majapait
sangkalanira pinirsa

Kori loro gawening wong ungêlnèki
wiwara kang marang
masjit ingukir tulya sri
gambar gêlap pinarada

Tumpak kori sinêrat sangkalan muni
papatra kinarya
rupa gêlap tunggal nênggih
radyan manjing sigra-sigra

Dupi prapta anèng sajroning masigit
kalangkung anikmat
mupangat raosing dhiri
èngêt manthêng nungkul ing Hyang

Saka guru sakawan agêngnya sami
inggile sêmbada
gilig mêmêt ragi mêthit
agêngnya kalih rangkulan

Ingkang êlèr wetan sanès lan kang katri
nênggih wujud tatal
kinêmpal dados satunggil
gilig aluse warata

Yasanira Kangjêng Susuhunan Kali-
jaga kang minulya
mawèh tilasing nagari
karamating waliyolah

Saya gambuh rahadyan dupi udani
sinungan umiyat
kaelokaning Hyang Widdhi
sangandhaping panti kutbah

Rompyok-rompyok kathukulan glagah-wangi
lintange rahadyan
tan ana janma udani
pratandha calon nugraha

Sampun mêdal saking capurining masjid
lajêng lampahira
tan cinatur laminèki
ngancik laladan Japara

Praptèng suku wukir Murya ngongkang tasik
ing Sagara Jawa
wus manjat arsa udani
pucaking kang ardi Murya

Margi dêdêr rumpil kapit jurang têrbis
rêkasèng lumampah
Gathah Gathuk kêmpis-kêmpis
sakêdhap-kêdhap araryan

Dalu aso enjinge umangkat malih
tri ari tumêka
anèng sapucaking wukir
bawera anon samodra

Ing lampahe baita layar gagrami
ana labuh jangkar
ambêdhol jangkar lumaris
langkung asri tiningalan

Ing karajan padesan ngandhaping wukir
tinon karya rêna
rahadyan kagyat ningali
astana teja sumunar

Pinarpêkan uluk salam dènsauri
tahlil sanalika
radyan myang santri kakalih
bakda tahlil ana prapta

Kaki-kaki marpêki dyan Jayèngrêsmi
alon angandika
kyai kula nilakrami
paduka napa kang têngga

Lawan sintên ingkang sumare ing ngriki
alon saurira
inggih kula ingkang jagi
nama Buyut Sidasêdya

Kang sumare Jêng Sunan Murya wawangi
karaning astana
ing Muryapada puniki
namaning ardi ing Murya

Lah punapa paduka karsa nênêpi
dhuh ki Buyut baya
ing sêdya amung yun uning
pucaking kang ardi Murya

Rèh wus uning mangkya ulun nyuwun pamit
mandhap saking arga
Buyut Sidasêdya angling
puniki tanggêl ing lampah

Babo lamun kaparêng karsa sang pêkik
kampir dhepok ingwang
prayogi ing benjing-benjing
dintên sangate prayoga

Watêkipun kalakyan sasêdyanèki
tur manggih raharja
rahadyan dupi miyarsi
dumadya dhanganing nala

Sampun kerit dupi wus prapta ing panti
ki Buyut parentah
marang Gathak Gathuk santri
kacung aja taha-taha

Angambila pribadi sugata mami
otèk canthèl boga
jèpèn talês wi gêmbili
gêmbolo pohung katela

Gathak Gathuk tan lênggana gya lumaris
maring patêgalan
suka dènnya ngêngundhuhi
rampung gya tumamèng wisma

Ambakari jagung pohung uwi lêgi
wedang ronning kahwa
rinakit lumadyèng ngarsi
ki Buyut suka tumingal

Swawi bagus krana-lah sami nyênyamik
kêdahe nyunggata
sawontêne tiyang wukir
ijèn wus tridasa warsa

Jayèngrêsmi mèsêm wus adhahar uwi
mèsêm atatanya
wusing angundhuh sakalir
punika kagêm punapa

Kula angge sêdhêkah mring pêkir-miskin
awise kang têdha
sami dhumatêng mariki
sasukane dènnya mbêkta

Kula amung angèngèhkên kangge wiji
makatên lampahnya
tan sagêd sidhêkah picis
mamanise mung krowodan

Lon umatur Radèn Jayèngrêsmi
kadiparan dintên kang prayoga
punapi wontên sanèse
utawi wancinipun
mawi milih mawi nyingkiri
ki Buyut angandika
punika masputu
etang minangka satiyar
angluluri nasehat ing nguni-uni
wiji saking ing Arab

Pan punika masalah ngawruhi
ingkang pangandika Nabiyollah
salalahu wasalame
sakèhe umatingsun
padha ngawruhana ing nginggil
pratingkah alulungan
miliya kang sarju
aja lungan tanggal pisan
tan na laba lungana tanggal ping kalih
pan iya olèh laba

Tanggal kaping tiga datan bêcik
tan na laba tanggal kaping papat
rêkasa anèng margane
tanggal ping lima iku
manggih laba kaping nêmnèki
tan manggih laba ilang
karyane wong iku
tanggal ping pitu prayoga
manggih rahmating Pangeran tanggal kaping
wolu agring ing paran

Tanggal kaping sanga manggih pati
lan pakewuh tur padha cumadhang
tanggal kaping sadasane
manggih laba rahayu
ping sawêlas apênêt ugi
tanggal ping kalihwêlas
tan ana labèku
tanggal kaping tigawêlas
olèh utang tanggal ping patbêlas bêcik
nèng paran manggih laba

Tanggal ping limalas ayu olih
êmas perak tanggal ping nêmbêlas
tan antuk laba tanggale
ping pitulas rahayu
ping wolulas pan laba manggih
tanggal kaping sangalas
pênêt pan rahayu
tanggal kaping kalihdasa
gêring marga tanggal ping salikur ugi
garêsah anèng paran

Tanggal ping rorikur ayu bêcik
tanggal têlulikur laba karya
tanggal kaping patlikure
pênêt ping limalikur
mapan ala tanggale kaping
nêmlikur gêsang pêjah
punika pinangguh
tanggal pitulikur ala
bakal tukar iya ananirèng margi
tanggal wolulikurnya

Olèh laba sangalikurnèki
manggih rahmat saking ing Pangeran
tanggal ping tigangdasane
manggih utang nèng purug
titi têlas masalah iki
ing wong kang alulungan
pangandika Rasul-
lolah salahiwasalam
dipun sami nastiti kadi puniki
inggih walahualam

Lampahira Kangjêng para Nabi
lamun badhe mangkat saking wisma
isarat ingkang kaangge
Jumungah akakêmu
lan asusur lampahing Nabi
Muhammad Rasullolah
lamun dina Saptu
punika angandhut lêmah
dinèkèkkên ing pusêr lampahing Nabi
Adam ingkang minulya

Dintên Ahad angangge susumping
lampahipun Jêng Yusup Bagendha
Isnèn natab lalandhêpe
Bagendha Umar laku
Slasa manggang asta ing gêni
Bagendha Abubakar.
ingkang darbe laku
Rêbo akukudhung sinjang
lampahipun Kangjêng Nabi Ayub singgih
Kêmis tumêngèng tawang

Myang tumungkul ing bantala nênggih
lampahipun Sang Ali Bagendha
winêwahan sangatane
kalamun arsa nglurug
angkatira pan sampun uning
langkahe ingkang pêcak
sangat lamun sampun
pêcak sadasa umangkat
pangwasane sang Garudha kawon dening
sadhengahing taksaka

Isnèn wusing pêcak nêm lumaris
pangwasane singa krura kalah
dene manjangan yêktine
Salasa lamun sampun
pêcak kalih angkatirèki
pangwasanipun singa
ingkang sru manêmpuh
kawon dening kang dirada
Rêbo wusing pêcak pipitu lumaris
mênggah pangwasanira

Diwangkara kawon dening sasi
Kêmis wusing pêcak dwilyas


Jumungah apan sampuning
pêcak triwêlas mangkat
de pangwasanipun
sona dening kancil kalah
Saptu wusing pêcak dwiwêlas lumaris
dene pangwasanira

Sawêr kawon dening kodhok bungkik
tamat sangat Sang Ali Bagendha
wontên sangat ingkang kangge
aningkahakên sunu
myang ngadêgkên sadhengah panti
punika manut tanggal
sapisan witipun
kaping kalih kaping tiga
ping sakawan ping gangsal gya wangsul malih
nêm kadi ping sapisan

Tanggal kaping sapisan pan sami
kaping nênêm sawêlas nêmbêlas
salikur myang nêmlikure
wit surya wêdalipun
têkèng pêcak slikur potnèki
Ahmad pitutur nyata
wit pêcak salikur
êpote pêcak sawêlas
Jabarail kalangan rangkêpannèki
awit pêcak sawêlas

Êpot bêdhug Brahim pacêk-wêsi
awit bêdhug ing potipun Asar
Yusup slamêt rangkêpanne
Asar sawêngi muput
êpot enjing Hyang Surya mijil
Ngijrail rêjêkinya
ping kalih winuwus
sami lawan kaping sapta
kalihwêlas pitulas rorikur nênggih
myang pitulikur samya

Purnamaning Hyang Pradanggapati
êpot pêcak salikur punika
Jabarail rêjêkine
wiwit pêcak salikur
êpot pêcak sawlas Ibrahim
pitutur rangkêpannya
sawlas êpot bêdhug
Yusup kalangan rangkêpnya
bêdhug potnya Ijrail apacak-wêsi
Asar sadalu pisan

Pote têkèng purnamaning rawi
Ahmad slamêt tanggal kaping tiga
ping wolu ping triwêlase
wolulas tigalikur
wolulikur punika sami
wit purnamaning surya
pot pêcak salikur
Ibrahim slamêt rangkêpan
pêcak slikur pot pêcak sawlas marêngi
Yusup rijêkinira

Pêcak sawlas êpot bêdhug wanci
Ngijrail pitutur rangkêpan
bêdhug têkèng Asar pote
Ahmad kalanganipun
awit pasar potira prapti
purnamaning Hyang Surya
Jabarail iku
pacak-wêsi rangkêpannya
gantya tanggal ping sakawan saminèki
ping sanga ping patbêlas

Ping sangalas patlikur myang kaping
sangalikur punika ingetang
wit Hyang Surya purnamane
êpot pêcak salikur
Yusup pacakwêsi marêngi
awit salikur pêcak
sawêlas potipun
Ngijrail salamêt pêcak
sawlas êpot bêdhug Ahmade rêjêki
wit bêdhug êpot Asar

Jabarail pitutur ngrangkêpi
Asar prapta purnamaning surya
Ibrahim kalangan mangke
ping gangsal sadasèku
gangsalwêlas myang kalihdèsi
salawe tigang dasa
pan sami puniku
awit purnamaning surya
têkèng pêcak salikur êpotirèki
Ngijrail akalangan

Pêcak slikur sawêlas potnèki
Ahmad pacakwêsi rangkêpannya
pêcak sawêlas awite
êpote têkèng bêdhug
Jabarail slamêt ngrangkêpi
bêdhug êpotnya Asar
Brahim rijêkiku
Asar sadalu êpotnya
purnamane Sanghyang Surya amungkasi
Yusup pitutur Ahmad

Radèn Jayèngrêsmi tanya malih
kadiparan sangat palintangan
punapi wontên sanèse
ki Buyut manthuk-manthuk
manut dintên lampahirèki
pipitu kèhing lintang
sadintên sadalu
paedahe pyambak-pyambak
awon pênêt myang laire jabang bayi
tinitik saking lintang

Lintang Samsu sabarang prayogi
lawan marêk ing sri naranata
myang wong agung sasamine
ningkah langkung panuju
ingkang awon tuwin myang sakit
nunugêl kesah pêrang
jêjampi nyanyambut
tuwin ngenggali panganggya
undang-undang prasanakan atanapi
kumpulan tan prayoga

Lare lair raintên marêngi
jalêr èstri umuripun panjang
sinung padhang ing driyane
kêdhik rijêkinipun
prihatinan ing tyasirèki
jalu èstri yèn mêdal
dalu watêkipun
pan ugi pêtêngan manah
lawan sinung gêlap tyase anawêngi
gantya kang winursita

Lintang Juhrah angka dwi namèki
samukawis punika prayoga
ginêm ngèlmi utamane
rabi tumêkèng sarju
anjampèni rare utami
anggalih samubarang
pandamêlan atut
de kang awon andum karya
akèngkènan dhumatêng mêngsahing jurit
myang kèngkènan sadhengah

Lare lair jalu lawan èstri
ing raina jêmbar kang polatan
jalu èstri yèn laire
anuju wanci dalu
langkung kumêt wicaranèki
tur pêngkok nora gragap
kaping tri winuwus
lintang Ngatarit pinajar
samubarang prayogi ingkang upami
mumuruk amamarah

Marêk nata myang pados usadi
apan sami prayogi sadaya
dene ingkang botên sae
paès pasah cucukur
lair rintên bilih pawèstri
sae kèh daulatnya
nging wicara kaduk
ragi panastèn ing manah
namung sagêd ing damêl tan nguciwani
yèn jalêr lair siyang

Apan awon ing tyas gung prihatin
bilih èstri dalu lairira
cupêt kang budi watêke
yèn jalu lair dalu
watêkipun jêmbar kang budi
sabar lila ing donya
tur sugih bêgja gung
wêlasan marang sasama
mangkya catur lintang Kamar kang winarni
samukawis prayoga

Tuwin marêk ing sri narapati
angandikan kang mawa paedah
sisimpên tulus arjane
adagang antuk untung
akèngkènan sarju katampi
mamaris tulus trimah
kang awon winuwus
pradata padu myang nglamar
atanapi dhaupakên laki-rabi
punika tan prayoga

Lare èstri lair amarêngi
nuju siyang boros watêkira
yèn jalu siyang laire
cuparira kalangkung
lamun èstri lairnya ratri
sae sagêd ing karya
bêkti marang kakung
nastiti mring samubarang
lamun jalêr lairipun wêktu ratri
barancah mring wanodya

Panca lintang Juhkal kang winarni
ingkang sae wiwit gêntur tapa
pandamêl mring Pangerane
awit ngantos pakantuk
lyan punika botên prayogi
yèn rare lair siyang
atanapi dalu
jalu èstri ugi samya
tansah kambah sakit encok tan kalirih
nanging kèh rêjêkinya

Tur asabar lila ing donyèki
wadanane mung radi èngêtan
gumantya angka nênême
lintang Mustari iku
ratuning kang lintang saptèki
langkung sae sabarang
satingkah rahayu
ingkang awon mung sajuga
amanggalih ngadoni lampahing jurit
yèn rare lair siyang

Jalu èstri pan sami prayogi
watêkipun saèstu sukuran
yèn èstri lair dalune
ajrih mring priyanipun
pandamêlan agal myang rêmit
widada awidagda
lamun rare jalu
lair dalu langkung pradhah
tan kaconggah nêdha ing kêbon ananging
rêmên nyilib tyasira

Mangkya gantya kasapta mungkasi
lintang Mirah ingkang aprayoga
namping imba paras paès
sunat ugi pakantuk
atanapi ngadoni jurit
lawan iyasa gaman
kajawi puniku
pakaryan awon sadaya
lamun nuju rintên rare lair èstri
watak jail kang manah

Bilih jalu rintên lairnèki
tan saranta barang watêkira
yèn lair nuju ratrine
èstri tanapi jalu
tan salamêt manahnya gingsir
kêkêt kapara ngarsa
jail amathangkul
sampun jangkêp lintang sapta
awon pênêt ing mangke wiwit winilis
lampahing palintangan

Malêm Akad ing wanci Mahribi
ingkang tampi Samsu taranggana
Ngisai Juhrah tampine
wanci sirêp janmèku
lintang Tarit ingkang atampi
têngahe ratri Kamar
lingsir wênginipun
tinampènan lintang Juhkal
bangun enjing lintang Mustari kang tampi
Subuh Mirah gumantya

Akad enjing Samsu kang nampèni
rame pasar tinampèn ing Juhrah
lêbar pasar Tangarite
bêdhug Kamar kang lungguh
Luhur Juhkal ingkang nampèni
Ngasare tinampènan
Mustari puniku
sontêne ingkang atampa
lintang Mirah jangkêp saratri saari
lampahing lintang sapta

Malêm Isnèn ing waktu Mahribi
ingkang tampi taranggana Kamar
Ngisa-bah Juhkal tampine
ing wanci sirêp manus
ingkang tampi lintang Mustari
têngah ratri Mirahnya
lingsir wênginipun
lintang Samsu kang alênggah
bangun enjing lintang Juhrah kang atampi
Subuh Ngatarit lintang

Isnèn enjing lintang Kamar tampi
rame pasar tinampèn ing Juhkal
lêbar pasare tinampèn
Mustari trangganèku
wanci bêdhug Mirah kang tampi
waktu Luhur Samsunya
praptèng Ngasar puput
tinampènan lintang Juhrah
wanci sontên Ngatarit ingkang atampi
jangkêp lintang kasapta

Malêm Slasa ing waktu Mahribi
lintang Mirah sèrèn wêktu Ngisa
tranggana Samsu tampine
sirêp janma kang lungguh
lintang Juhrah têngahing ratri
Ngatarit ingkang lênggah
lingsir wênginipun
tinampèn ing lintang Kamar
bangun enjing lintang Juhkal kang nampèni
Subuh lintang Mustarnya

Slasa enjang Mirah ingkang tampi
rame pasar Samsu ingkang lênggah
bar pasar Juhrah tampine
bêdhug tinampèn gupuh
ing Ngatarit Luhur tinampi
Kamar kang taranggana
Ngasri Juhkal lungguh
sontênipun tinampènan
taranggana Mustari pot wêktu Mahrib
jangkêp kasapta lintang

Malêm Rêbo ing waktu Mahribi
lintang Ngatarit pot wêktu Ngisa
tinampèn Kamar lintange
wanci sirêp jalmèku
lintang Juhkal ingkang nampèni
têngah ratri tranggana
Mustari kang lungguh
lingsir dalu tinampènan
lintang Mirah bangun sampun kang nampèni
ing waktu Subuh Juhrah

Rêbo enjing Ngatarit kang tampi
rame pasar tinampèn ing Kamar
bar pasar Juhkal tampine
bêdhug nulya sinambut
ing Mustari Luhur tinampi
lintang Mirah punika
wêktu Ngasaripun
tranggana Samsu kang lênggah
wanci sontên lintang Juhrah kang nampèni
jangkêp lintang kasapta

Malêm Kêmis ing waktu Mahribi
taranggana Mustari praptanya
Ngisa tinampènan Mirèh
sirêp ing janma Samsu
têngah ratri ingkang nampèni
kanang tranggana Juhrah
sèrèn lingsir dalu
tinampèn Ngatarit lintang
bangun enjing lintang Kamar ingkang tampi
ing waktu Subuh Juhkal

Kêmis enjing Mustari kang tampi
rame pasar lintang Mirah lênggah
bar pasar Samsu tampine
bêdhug tinampèn gupuh
lintang Juhrah Luhur tinampi
Ngatarit ingkang lênggah
sèrèn Ngasri wêktu
tinampènan lintang Kamar
wanci sontên lintang Juhkal ingkang tampi
jangkêp kasapta lintang

Malêm Jumngah ing waktu Mahribi
lintang Juhrah ingkang apilênggah
ing waktu Ngisa êpote
tinampèn Ngataritu
sirêp janma Kamar nampèni
têngah ratrinya Juhkal
lingsir ratrinipun
lintang Mustari punika
bangun enjing lintang Mirah kang nampèni
Subuh Samsu tranggana

Jumngah enjing lintang Juhrah tampi
rame pasar Ngatarit kang lênggah
lêbar pasar Kamar manggèn
bêdhug ginantyan gupuh
lintang Juhkal ingkang nyitèni
luhur gya tinampènan
Mustari sitèngsu
wêktu Ngasri tinampènan
lintang Mirah sontêne Samsu kang tampi
jangkêp lintang kasapta

Malêm Saptu Mahribi Ngatarit
waktu Ngisa tinampèn ing Kamar
sirêp janma gya tinampèn
lintang Juhkal potipun
têngah ratri ingkang nampèni
Mustari taranggana
êpot lingsir dalu
tinampèn Mirah tranggana
bangun enjing lintang Samsu kang nampèni
Subuh pan lintang Juhrah

Saptu enjing lintang Juhkal tampi
rame pasar Mustari kang lênggah
lêbar pasar lintang Mirèh
bêdhug tinampèn Samsu
waktu Luhur Juhrah nampèni
pot Ngasri tinampènan
Ngatarit sitèngsu
sontêne tinampèn Kamar
titi sampun lampahing lintang saptari
dalu praptaning siyang

Kang minangka naasing lintang dwi
gih punika Mirah lawan Juhkal
ngagêsang winênangake
sêtiyar mrih rahayu
yèn wus atut etanganèki
gya sumendhe ing Suksma
widadaningkayun
amung aywa kinêkahan
pêpetangan tan sagêd ngewahkên takdir
siningkura kainan

Kaol saking pawong mitra mami
brahmanadi ing Ngatas-maruta
tiyang badhe gadhah rare
utawi janma ayun
praptèng janji ing wancinèki
laire kanang jabang
pêcate nyawèku
awawaton ari sapta
siyang dalu punika sami binagi
kalih wêlas gathita

Wiwit purnamaning Sanghyang Rawi
gathita nêm sapta astha nawa
sadasa sawlas têngange
kalihwlas inggih bêdhug
gya gathita satunggil kalih
tiga sakawan gangsal
wangsul nênêm surup
lajêng etang kadi siyang
dados namung wontên kalih-wêlas wanci
kalamun ari Akad

Gathita nêm sapta sawlas tuwin
tabuh satunggal kalawan gangsal
Sênèn astha sadasanè
satunggal tripancèku
Slasa sapta sadasa tuwin
têngange kalihwêlas
kalih gangsalipun
Rêbo sapta nawa sawlas
kalih catur Kêmis astha sawlas tuwin
satunggal tri sakawan

Jumngah astha sadasa tanapi
kalih wêlas tiga myang sakawan
Saptu sapta myang nawane
dwiwêlas kalih catur
bilih wontên tiyang nyakiti
utawi tyang sakarat
ri Akad tartamtu
lair utawi papatya
gathita nêm sapta sawêlas satunggil
gangsal salah satunggal

Radèn Jayèngrêsmi matur aris
kathah têmên ing parincènira
mrih widada raharjane
utami dipun ênut
tan kainan basanirèki
wontên kaol mupakat
punapa saèstu
yèn badhe karya pemahan
tuwin griya saka usuk dènukuri
pênêt awoning pètang

Lêrês wontên manawi akardi
ing pemahan dipun èstokêna
yèn garap pagêr sitine
cêngkale dhêpanipun
inggih ingkang adarbe panti
kalamun awiwita
lèr kilèn mangidul
winicala saking dhêpa
wilangannya bumi karta kala kali
kaarah dhawah karta

Yèn mangetan kadhawahna bumi
bilih damêl ingkang bubutulan
ambênêrakên kalane
myang wiyar ciyutipun
ing pemahan sukaning galih
dene jroning plataran
yèn mangalèripun
anotog pagêr ukurnya
samurdane kang darbe wisma pribadi
tingkahe wismanira

Dèn agathuk pagêr aja lali
yèn kêkêlir sakilèning wisma
kang têngên iku lakune
têka ing wismanipun
gathukêna ing pagêr jawi
kang wetan bau kiwa
saking wismanipun
dèn-gathuk lan wismanira
lolongkange pandhapa têpusên aglis
lawan pacakanira

Gêdhuging wisma lawan pandhapi
mandhapa iku kalawan lodra
têpusing talapakane
kalih mandhapanipun
lawan lodra yèn karya kori
pagêr tarab cêngkalnya
mara-sanganipun
poma sampun asêmbrana
ing pitêdah prayogi aywa kawuri
yèn parêng bêgjanira

Punika yèn karya griya
ukuripun pêcakira pribadi
pinêcakan panjangipun
gangsal petanganira
êsri adi naga êmas perak lamun
griya kadhawahna êmas
pandhapa perak prayogi

Bilih pawon dhawah naga
payon lêsung prayogi dhawah adi
manawi iyasa lumbung
dhawah êsri pêcaknya
sampun jangkêp mênggah saka kang dènukur
kajawi tangkêping ngandhap
lan kajawi purusnèki

Ngukur wiyare kang saka
lajêng kangge ngukur panjangirèki
ugi gangsal petangipun
bumi banyu prawata
myang sangkala gêni jangkêp gangsalipun
dhawah bumi kang prayoga
têtêg watêkipun bumi

Dhawah banyu watêkira
apan srêpan punika gih prayogi
manawi dhumawah gunung
watêg kêrêp aliyan
lamun dhawah sêngkala awon kalangkung
kang darbe wisma gêringan
dhawah gêni tan prayogi

Kabasmaran watakira
mangkya usuk dènetang cacah iji
inggih gangsal petangipun
êsri kakitri gana
kliyu pokah bilih wisma etang usuk
prayoga êsri dhawahnya
pandhapi dhawaha kitri

Kalih punika prayoga
bilih masjid gana ingkang prayogi
sanèse masjid puniku
manawi dhawah gana
tamtu angkêr utawi singit kalangkung
kaliyu datan prayoga
gêringan kang gadhah panti

Yèn dènetang dhawah pokah
tan prayoga kêrêp nandhang prihatin
kapêjahan jumarunuh
sampun jangkêp etangnya
dene pagêr punika ukuranipun
dêdêge kang darbe wisma
tuwin dhêpane pribadi

Mênggah wiyaring pemahan
sasukanya pan botên dènwancèni
gangsal wêwilanganipun
bêbuka êsri etang
tapa lungguh sêdana pugêran-ipun
dhawah sri watak sêrêpan
tapa luwe watêknèki

Lungguh têtêg watêkira
pan sêdana sugiyan watêknèki
de pugêran watêkipun
pitados saha kêkah
sampun jangkêp ing pundi kaparêngipun
têbihing dhapi lan griya
ugi wontên ukurnèki

Pêcaking kang gadhah griya
pan sakawan etanganipun nênggih
awit bale etangipun
omah latar pawuhan
dhawah bale punika ingkang pakantuk
dene yèn yasa gêdhogan
tuwin kandhang kêbo sapi

Palangipun pinêcakan
kajawine pêpurus ingkang manjing
kiwa miwah têngênipun
sakawan etangannya
candhi karta rogoh sampoyong puniku
ingkang sae dhawah karta
kalayan dhumawah candhi

Saka kandhang myang gêdhogan
kajawine purus myang pêndhêmnèki
ingukur lan palang wau
dhawah candhi prayoga
ing têbihe saking trêping pantinipun
ingukur kalawan pêcak
gangsal petanganirèki

Awit etangipun karta
baya tura samaya angêmasi
utami ingkang dhumawuh
ing wêwilangan karta
nêngna wau titi etangnya ki Buyut
wus anggagat bangun enjang
suwawi waktu Subêkti

Utami kang radi awal
samya wulu paragating Subêkti
pêpujianira nutug
bakdaning pêpujian
Gathuk matur alim dalêm Kyai Buyut
kawula nyuwun wasiat
basanipun tiyang abti

Nunutut sadhengah kewan
bokmanawi ing têmbe ngingah kambing
amrih cumbu dhatêng ulun
ki Buyut angandika
iya kacung pancèn ana êmèlipun
datanpa laku tur cêndhak
mangkene basanirèki

Seka leka seka leka
singa buntut idhêpa idhêp ing i
-dhêpku tut sing saujarku
mung iku ora liya
lamun sira kaparêng angêlus-êlus
marang sadhengahing kewan
kang dadi parênging ati

Kalawan manthênging sêdya
uga cêndhak mangkene basanèki
singa wulu singa buntut
ingusapan pandhawa
lêlima tut saujarku mung puniku
lamun pinarêng ing mangsa
bokmanawa tutut yêkti

Gathuk nuwun-nuwun nêmbah
sakalangkung kapundhi sih sang yogi
Ki Buyut nyawang sang bagus
sumunaring kang cahya
ngandikèng tyas cêcalone janma luhung
manthêr cahyaning oliya
wasana matur sang adi

Ing mangke paran ing karsa
sèwu sokur yèn jênak anèng ngriki
rahadyan alon umatur
kang agung apuranta
mangkya ulun ayun dumugèkkên kayun
ing saparan tanpa sêdya
ngulati ingkang lunga nis

Amung pangèstu paduka
rahayune ing lampah bokmanawi
têmbe ulun sagêd wangsul
kantuna karaharjan
wus salaman ki Buyut ngandika arum
mas putu nastapaningwang
sami apuji-pinuji

Wus tumurun sangking Murya
ngidul ngilèn wus ngambah ing pasisir
tan winarna lampahipun
prapta ing palabuhan
Pakalongan kèndêl ing têpining laut
anon udhuning juragan
kang sangking liyan nagari

Manawi ari kalihnya
binêkta ing nangkoda sangking Grêsik
nunut utawi pinupu
mring pawong-sanakira
dupi mudhun juragan kang sangking laut
tinon kang rayi tan ana
sangsaya anglês ing galih

Adhuh yayi kadangingwang
Jayèngsari myang Nikèn Rancangkapti
baya mring êndi jangtungku
amung ta karuhana
ing dunungmu awèt mangkene kabanjur
kadya kinjêng tanpa soca
wau Radyan Jayèngrêsmi

Dêdonga marang Pangeran
rahayune kadangira kêkalih
têmbe sagêda pinangguh
atuse manthênging tyas
gya lumampah tambuh kang sinêdyèng kalbu
kèndêlnya dalu kewala
bakda Subuh gya lumaris

Prapta ardi Panêgaran
kacarita sang yogi kang palinggih
anèng Panêgaran gunung
wasi Kawisuwara
waskithèng tyas uning satriya anglangut
kèndêl ing ngandhapting arga
sang wasi utusan aglis

Sabatnya aran Waskitha
kinèn mudhun marang ngandhapping wukir
ki Waskitha wus tumurun
pinanggih lan rahadyan
mangênjali matur kawula ingutus
mahawiku Panêgaran
Kawiswara sang ayogi

Jêng paduka ingaturan
minggah maring ing dhepok ulunirit
rahadyan ngandika arum
inggih paman prayoga
sampun kerit Gathak Gathuk tansèng pungkur
sang wiku mapag wiwara
wus tundhuk rinangkul aglis

Kulup ingkang nêmbe prapta
sajarwaa kêkasihira kaki
lawan ngêndi pinangkamu
sayogane lêrêppa
anèng kene kurang nadhah kurang turu
darapon bisaa klakyan
kang dadi karsanta kaki

Rahadyan dahat lênggana
wus alami pruita ing sang yogi
tarakbratanya lumintu
sang yogi Kawiswara
lon ngandika ana jiliddan linuhung
sayogya sira anggoa
kanthining janma utami

Minangka murda satuhu
tapa angenaki ati
tama lirring panataran
narantara sesalwirning
sarèhning ingkang dumadya
wlassa singa nuwa-nuwi

Srêda purae ngasamun
samanning sila nagari
aminta sihing ngamarar
awlas asih ring pagimi
unggyannira ngamatirta
cipta mantêb marang Widdhi

Durung dadi lamun durung
darana ring darunaning
sakarsa karsèng pamasa
satibane kang tinuding
beda pandumming budaya
dayaning donning dumadi

Kahênêngêna manêngkung
amaladdi samadinning
anêgêssa karsaning Sang
Amurwèng Paningal jati
tingalêna maklumulah
malah maluya ywa lali

Lêlakone kang kalulun
alin-alin dènkalilin
lêlênga aywa kaalan
ywa lalu atmah lali
kalunta-lunta kalintang
tan wiyang mayanga wèsthi

Isthaning angga kagugu
gupita jêg agagappi
aywa gugup ing nalika
nalarrira dèn alirih
rèrèh ing pangarah-arah
arahên aywa ngurangi

Ngurangana ing pangrungu
ing rèh aywa nguring-uring
yèn miro tmah mêmirang
amerang amurang niti
titika dènkatalika
ywa nunulak tutulan-cik

Bêcik rêngkuhên pamêngku
kumawa ing agal alit
dèn amulat ing lêlêta
ywan ingandêl dèndumêling
dulu ulah karawitan
wittipun tan ana malih

Sangking kakawin myang kidung
kadi kadang anjarwani
ing sarekaning kalangyan
langêning kang milangonni
nglongana haywan tantara
tarikên yèn ana luwih

Miwah ungguhing raras-rum
rumarah murang ing kawi
sêsandining sang kèndriya
rekaning kawi kawiddhi
kawiddhi ing widhayaka
ya karana sang siniwi

Wèh tahêt babah binarung
ring kasidaning dumadi
dana kariyin dènarah
kasantikan wus kawuri
kasudarman tyas mardawa
dèn manuh manah mamanis

Manah prênèssan ywa kunus
dènnira amasang mèsi
masalahing sumpêt karsa
karsa sinêsêr tan osik
musika tinon aywa sak
sasat simpên karsa suji

Ring sojar aja anjujur
kolina kilat ngalingi
tan wrin naya ringa mawas
waskitha awangsulanning
yèn tan angling dèn amêmma
dèn amêmês ing pangungkih

Ywa taha bêrgugug luguk
kaya gopala kapilis
kapêlang kapêlak-pêlak
palênggahe agaligir
awigar agagalagar
nganggur tan egaring galih

Palaning wong ambasêngut
ulatte anginggit-inggit
wacana buthêking netya
netya ala tan kailir
kèlu kalêssan ing muka
mêngku ala nir pakolih

Ing wacana yèn anuju
pasamuwan srawunganning
dipun sambada ing têmbang
manawa katambang balik
dènkacakup ing pangucap
titika dipun katitik

Panitike ywan wus putus
pan wus cinaritèng Sruti
sru trêp tita ing purwaka
mangka kenging anganggêpi
ing cipta ya dyan patutta
ing têmbang sambang manawi

Ana wadi kang sinamun
sinuksma sari-sarining
buhana sabawaning tyas
lair ing tyas kang nampani
nyataning tyas anèng naya
naya netya kang nampani

Sawadining wardayèku
ing netya pahêmannèki
ing wacana gonning wêdhar
widayaka dayèng wadi
widigda ing ciptamaya
mayana mayaning kapti

Ati akapti kumudu
asihana ing sêsami
witting raga kinasiyan
pan sangking raga pribadi
pribadi asiyèng raga
kadulu dalan dinalit

Paèssan ing sarirèku
amberat ingkang kaèksi
nir tasitaning akathah
pangèhna ing sarirèki
sarira paran bedanya
ambawaa ambawani

Ingkang kadi mangkonèku
êndi ulun amurwani
ing paniwi wamangkana
ana pae nupa bumi
dera ngimpun prih sadaya
pan wus jênênging narpati

Kinasihan ing rèh arju
saharja mangakumèki
amiluta ambêg ing ngrat
rat karakêttan padha sih
linulut ing lokajana
jênêng kasarjana sami

Sarat rinaharjèng kayun
mawarah-warah rèh aris
tanpa karsa pagêhana
kengang murwa angarjani
kikitir marang apapa
papa têlutuh siningkir

Mikarra kang sikara dur
nimitya-mitya sajati
juti sajatining mita
siyasat lir sagaragni
gênêngan kathah isinya
sarira tanpa walèng ngling

Sêsumbanging ngrat kasumbung
sesining tapa ing bumi
bumi saja saha jarwa
sojar tekanang binukti
brêmara nguswèng kusuma
sumarmaning ganda sari

Salwir bawaning kang sinung
ing wadi widagdèng kuwi
among jagad jaga-jaga
arjuning ngrat tan kaèsthi
saèsthining asthagina
ginulang-gulang ing pangling

Liniling-liling kalangkung
sinêlan planu pinalin
sarasa-rasa rinangsang
kang saru-saru siningkir
sikara tan karawattan
kuwat awètta rangkawit

Wiwitting watara wolu
waluyane wali-wali
wulang lila lan wilalat
ywan linêlêt têmah lali
lalu amilih turida
ruda rudah angrudatin

Rudatin angayun-ayun
wahyu-wahyaning sakalir
kaliliran kalairran
lairing wahyu-winaris
waras ngênirakên maras
marassakên jiwaragi

Noraga rêgêm anurut
anuruta rat pinirit
mirit angipat kiparat
purêt pêpêt tan pinipil
papalla sangking sikara
sukura sukêr siningkir

Kêrtya pakarti katutur
titir pamantara titi
tatas pandining walgita
tan pêgat amagut kapti
kaptine ingkang kampita
pitaya dèn pitayani

Yèn ing tyas pan aywa tambuh
bubuhanne wong ngaurip
angarêp-arêppa karya
karyane sawiji-wiji
wijining puruitaa
ya asthaguna kinawi

Kawining Hyang Endra laku
ngudannakên wangi-wangi
angrêsêpi sabuwana
kawaratan ing mamanis
mênuhi manah madada
monêng manungku ngênani

Kawining Hyang Yama laku
madhêndhakrama tan yukti
ya maluma lwir ya pêjah
durjana gêlahing bumi
nadyan braya wani ngambah
binubuh pinrih ing pati

Kawining Hyang Surya laku
ngingsêp toya tan katawis
rèrèh ririh tan rêkasa
rêrasanne tan ngêrêssi
rêsik lumintu atata
sanityasa ngatiyati

Kawining Hyang Candra laku
ngasuk ngasêpi sang bumi
komala mrêdu katingal
guya-guyunya mamanis
lir tètèssing martotama
rêsêp marang para rêsi

Kawining Hyang Bayu laku
anginte sagung pakarti
buddining rat kinawruhan
sawicara dènkawruhi
ya dibya guna kagunan
ginunni saari-ari

Kawining Kuwera laku
buja bojana mamukti
mamaèssi busana mas
sru suk srah pangrèhing dasih
pracaya kang pinarcayan
tan munasika tan mosik

Kawining Baruna laku
ngagêm sanjata ngapussi
sagung kang olah durjana
jinajahan sinalisik
sinalasah cinêpêngan
amêmpêng dènnya ninitik

Kawining Hyang Brama laku
anggêsêngi ripu tapis
galak ring ripu lwir singa
kang kinangsah sirna gusis
murub warata kataman
tamannira anèng gêni

Nahan ta guna ginunggung
suraku rumêksèng bumi
bumi ginora warana
lana ginênêng pinusthi
sèsthaning butaning ngolah
ulah sêsran musran muni

Aywa nêhêr ing paniru
angalappa saraganing
Sruti titikanning kangap
kadhapping kilap ngulati
Islam mapan janma tama
kang kapir prandening sèsthi

Asthabrata kang linaku
kêlakon pangolahnèki
pundi antuk yèn kalaha
lan lakune Buddha nguni
beda budining manungsa
akawih ingkang linêwih

Maluya laya anuntur
linanturakên pakarti
Jayèngrana pinandhita
ing palagyan palunggyanning
byuha tarlèn wêkasningka
tapa kaluhuran dadi

Lêgawèng pati ring ripu
pratapanning kang prajurit
sor tapaning kang pandhita
tapa tapaking jayanti
antyastya pramukyèng tapa
tapa graning gunung wêsi

Sinêmbah ing ngalapa gung
singgih yèn sirarsa jurit
dèn prastawa ing sopana
ing bubuka purba titi
titika dènkatalika
tutula tinali-tali

Agama pan sêdya ayu
pagahên padhanging pati
aywa ta kasêlan meda
dumadya amangguh wèsthi
nadyan ana hru sayuta
sêdya yu pan dènpayungi

Ing agama payungipun
rinêksa têbih ing wèsthi
dyajan ta anut ancala
bubuka ywa ngaruhunni
ruhunana ywan wus pingsal
asapênêt gan yèn uwis

Ana gyanya tindak-tanduk
ing swara aywa dumêling
aywa liyan kang karêngya
munga sang nata pribadi
dènnira angadu laga
mawastrèng papan makangsi

Bubuhan kang anèng ngayun
têmpuking ayuda pan wis
panarcayan mring sang nata
mangsa keguha ing jurit
sang nata nata ring wuntat
tan patya kèh kang umiring

Mung kanan kering myang pungkur
sawega prayitnèng wèsthi
manawa na katêlayah
raganing turangga mrêgil
tutulunga têka wangwang
ginantya bala toh pati

Yeka palayarannipun
ring atapa gunungwêsi
tan kacaryan tan kawuryan
ring dadi dadining bumi
sastakasa myang riringa
pan purbawisesa jati

Tan ana lara myang lampus
urippe sangking Hyang Jati
-karana tan takut ing prang
nistha madya utamaning
mantri linging kina-kina
kinênan malah ing mangkin

Nisthaning mantri winuwus
yèn kawawas lena dhingin
lena kari wadyanira
madyaning mantri yèn mati
barêng lawan wadyanira
utamanirèng kang mantri

Yèn ing bala ngarsa gêmpur
tulung ngadêgkên jêmparing
mangsa mangke dadya warta
yèn amangun jayèng jurit
nistha madya utamanta
mantri ngêmasi rumiyin

Ing lêlakonne kèh kantun
kaputungan tyas kang nulis
sêpi supene kang bawat
tumanduk lamun udani
têlasana sanggamu ywa
dening tanduk tan nindaki

Lwir tarbuka rupanipun
bundhining rat anjajagi
tan mantra mantrèng sarira
purwaning amênggêl kawi
kinayah kayuh bawamba
ambuning rat ing saricik

Ing angga akarêm liwung
ing pangiwa angênani
tulatên namung panimpar
tan wrin cacadên ing sami
sanepaning pasang sewa
sinawawa tan suwawi

Wiyanga wuyunging kalbu
buhana tandha sabên ri
rumaras ywan tan mangguha
uguhing kidung tinampi
nampingana mangka dadya
dadya dawaning murwani

Nimpèni dadi sinamun
namung dana tanpa mijil
pinunjal tinunjêl suka
suka ringa mênggêl kawi
kawisesa budyadarma
malangun dadine bumi

Rahadyan sangêt gung kingkin
miyarsa andikanira
wasi Kawiswara kaot
wus lami nèng Panêgaran
ngêntèk piwulangira
dhasar lantip sang abagus
cakêp atampi piwulang

Saya têbih dhabar guling
Gathak Gathuk eca ing tyas
Kawiswara ngandika lon
kulup ywa dadya tyasira
ingsun tan pisan-pisan
risi kanggenan sirèku
amung supaya wuwuha

Kawruh utamining urip
tumêkane ing dêlahan
angidulla bênêr anggèr
marang ing Salamêt arga
kono ana satriya
atmaja sri Majalangu
nama Sèh Sêkardalima

Dhepok ing Salamêt wukir
wus manjing agama Islam
Sunan Têmbayat gurune
sinêpuhan Jêng Suhunan
Adi ing Kalijaga
arang wong bisa katêmu
yèn datan lawan nugraha

Mangkata sêdhêng kang wanci
rahadyan angaras pada
saha aturira alon
muhung pangèstu paduka
kawula amung darma
lumampah sangking pituduh
tuhu tan darbe kuwasa

Wau mèsêm sang maharsi
kulup ing pangèstuningwang
Gathak Gathuk awotsinom
kawula anyuwun barkah
pinaringana kuwat
dhèrèkkên wayah pukulun
angsala idin pandonga

Iya kênang sun idèni
muga kinuwatna ing Hyang
rahadyan sampun lumèngsèr
linggar sangking Panêgaran
lajêng ing lampahira
Gathak Gathuk tansèng pungkur
wus ngancik sukuning arga

Sumawuring sari-sari
ganda arum amrik ngambar
gantya ingkang winiraos
ing dhepok Salamêt arga
masjid munggul katingal
asri busananing gunung
taru-tarunya tinata

Sasêkaran angubêngi
toya wêning tinalangan
pating sarèwèh iline
mangungkang talaga dibya
ngunguwung lirab-lirab
wau panêmbahan gunung
lênggah têpining talaga

Ingadhêp abdi kakalih
Ki Maklum lawan Ki Sabar
Sèh Sêkar ngandika alon
Sabar Maklum dènagêpah
ing langgar rêsikana
iki bakal ana tamu
utama calon olia

Sabar Maklum mundur aglis
ing langgar wus ginêlaran
Sèh Sêkar gya kundur alon
ngalela lênggah ing langgar
rahadyan wus katingal
ingawe sang wiku gupuh
radyan anungkêmi pada

Pinangkul kinêmpit-kêmpit
arum wijiling kang sabda
slamêt satêkamu radèn
mrêlokkên mring dhepokingwang
bangêt sukaning driya
radyan nêmbah saha matur
pangèstu dalêm kang mulya

Sèh Sêkar ngandika malih
kulup hywa sadaya-daya
ing pangarah dipun sarèh
mung ywa pêgat ing paminta
lumintu ingkang lampah
yèn pinarêng wêktunipun
bokmanawa katarima

Suhunan ing Bayat nguni
sung carita marang ingwang
eyangmu buyut kalane
kumpulan lan wali sanga
samya babar sêsotya
trusing ngaji pan akumpul
aywa ana parêbutan

Kinarya gita ing kawi
 ing Giri Gajah ênggone
tatkala agugunêman
para wali sasanga
ing Argapura gènnipun
kadhaton ratu agama

Wali sadaya tinari
dènnira Prabu Satmata
Suhunan Benang tinaros
myang Suhunan Kalijaga
Suhunan Ngampèldênta
Suhunan Kudus tinantun
kalawan Sèh Siti Jênar

Sèh Bênthong tumut tinari
sarta Pangeran Palembang
Panêmbahan Madurane
aseba mring Giri Liman
angling Prabu Satmata
sukur pêpêg anakingsun
sami limuta kaliman

Sadaya tunggala kapti
sampun wontên kang sulaya
arêmpêga kang wiraos
sami ambabar sosotya
sami miyak warana
sampun wontên masang sêmu
dèn anglela dèn tetela

Jêng Suhunan Benang angling
ambabar kang pangawikan
tegese sariraningong
dat sipat apngaling Allah
nyata ing kalbu amba
Datollah kang amurbèku
misesa ing dhèwèkira

Jêng Suhunan Adiluwih
ambabar kang pangawikan
têgêse sariraningong
iya sadat jênêngamba
iya jênênging purba
iya Allah Sukma Subut
jênêng urip lawan jagad

Jêng Suhunan Giri-wèsthi
ambahar kang pangawikan
têgêse sariraningong
iman urip lan nugraha
budi uriping Suksma
urip sarta Allah iku
mangkana ing kawruhamba

Jêng Suhunan Kudus angling
ambabar kang pangawikan
Roh wajib ing imaningong
cahya mancur kadi surya
mijil sangking prabawa
amartani lampahipun
anguripi ing sajagad

Panêmbahan Madura ngling
ambabar kang pangawikan
aran na kanugrahane
kundhi Allah ta punika
têgêse kundhi ika
Nabi Allah jatinipun
jinatèn ing nama Allah

Pangeran Palembang angling
ambabar kang pangawikan
têgêse sariraningong
têgêse Allah punika
Allah ingkang amurba
anguripi Mahaluhur
amisesa purba dhawak

Prabu Satmata mangkya ngling
ambabar kang pangawikan
sami lan Allah purbane
kang ngawruhi iya Allah
kaping kalih nur badan
kaping tiga rasul iku
kaping pat Datollah ika

Sèh Siti Jênar mangkya ngling
ambabar kang pangawikan
asêmbah ing Allah ingong
sujud rukuk padha Allah
sêmbah sinêmbah Allah
ingsun kang amurba iku
kang misesa ingsun uga

Wali sadaya mangkya ngling
Siti Jênar Kadariyah
katêrasan iku linge
Siti Jênar sigra ngucap
adoha yèn bênêra
ingkang pêrak iku êmbuh
iki Allah supayaa

Prabu Satmata mangkya ngling
iku jisim Siti Jênar
Sèh Lêmah Bang mangkya linge
raga jiwa dènmicara
padesane dèntilar
Allah kang anglela iku
sakarsanipun wasesa

Wali sadaya samya ngling
salah sira Siti Jênar
dene angaku badanne
Allah badan Siti Jênar
tan langgêng anèng dunya
Siti Jênar iku luput
têmbe mangkè ngaku Suksma

Pan wontên lakone nguni
sami ambabar sosotya
sampun aling-aling kang wong
sami amiyak warana
aja na salah cipta
kêna yèn warahên dudu
anging panggah Siti Jênar

Prabu Satmata mangkya ngling
Sèh Lêmah Bang kamanungsan
sanak pakênira kabèh
tan beda lan pakênira
nanging sampun angela
manawi dadi kalurung
akèh wong kang anggêgampang

Kathah wong kang tanpa yêkti
tanpa yun angguguruwa
akèh kang gêgampang kang wong
dene warta atimbalan
sajatinipun wikan
dadi tan arsa guguru
awirang yèn ta takona

Sèh Molana samya prapti
sakathahe Aji Cêmpa
pinarêg ing masjid gêdhe
mapan kantun wali sapta
samya babar sosotya
tan prabeda kang rumuhun
Siti Jênar ingandikan

Sèh Molana mangkya angling
Siti Jênar nama tuwan
Siti Jênar mangkya turre
inggih Allah jênêngamba
nora na Allah ika
anging Siti Jênar iku
sirna Jênar Allah ana

Molana Ngaribbi angling
kapir dadi Siti Jênar
Aji Cêmpa angling alon
kapir danas Siti Jênar
Islamipun indalah
kapir danas wong puniku
punika kapir sampurna

Molana Mahribi angling
Suhunan dawêg winêjang
masjid dalêm suwung kabèh
ana bêkti ana ora
têmah ngrusak agama
anggêgampang têmahipun
kang salah dawêg pinêdhang

Sèh Siti Jênar mangkya ngling
dawêg sampun kalayatan
lawang swarga mênga kabèh
Siti Jênar sinêrampat
dening kaum sakawan
Sèh Lêmah Bang sampun khukhum
pinêdhang tatas kang jangga

Titiga sabate sami
apan sêdya pinêjahan
samya prawira khukhume
titiga samya anêdya
anêbut Subkhanallah
wontên rare angon wêdhus
sigra amiyarsa warta

Siti Jênar wani mati
kasusra angaku Allah
punang rare angon age
lumayu asumbar-sumbar
amarêg mring ngayunan
wontên Allah kari iku
katungkul ya angon menda

Prabu Satmata mangkya ngling
rare iku kudu pêjah
khukhumêna aja suwe
sandhingêna Siti Jênar
angling Ki Siti Jênar
sandhingêna lawan ingsun
aywa adoh ingsun gawa

Ponang rare angling aris
sampun dika kalayatan
rare cilik sru tangise
age tumuta pralaya
wus mênga lawang swarga
pinêdhang janggane sampun
mèsêm rare angèn menda

Jêng Suhunan Ratu Giri
nora kira Siti Jênar
maksih wutuh rêragane
tigang dina gilang-gilang
tumulya uluk salam
kantuna andika ratu
Siti Jênar nulya ilang

Tan kari sabatirèki
sadaya wus samya ilang
miwah rare angon mangke
datan kantun mèlu ilang
sadaya sampun sirna
gawok sakèh kang andulu
dhumatêng Sèh Siti Jênar

Tuturku kang wus kawijil
Sèh Lêmah Bang wus anyata
katon kandêl kumandêle
nanging pilih kang abisa
kadi Sèh Siti Jênar
akèh mandhêg anèng catur
pinêntog mundur plarasan

Lawan malih radèn sira kawruhana
pan ana kawruh malih
crita Wringin-sungsang
wajibe kawruhana
anggitên dipun sayêkti
sajroning manah
lah anggèr ngong jarwani

Wringin-sungsang wayahira tumaruna
luhur tan ngawruhi
panjêre satunggal
tambenipun sêkawan
pupusipun mung sawiji
pange sakawan
wohe rêtna-di luwih

Kulitira kang wringin kancana mulya
daging kumala adi
otote sosotya
babalunge kalpika
sungsume motyara luwih
uwiting wrêksa
iman wujud kang pasthi

Lan malihe kaki têngah kawruhana
lalima kathahnèki
ingkang anèng têngah
aran pêksi-dewata
anadene kang angapit
pêksi sakawan
iku wajib ngawruhi

Poma-poma anggèr sira kawruhana
wastane kang waringin
lan pancêre pisan
lawan tambining ngêpang
pupuse lan wohe ugi
apa arannya
wajib sira kawruhi

Lan malihe radèn sira kawruhana
apa asalmu dhingin
iku kawruhana
asal sangking punapa
miwah benjing lamun mati
êndi gonnira
lawan marganing pati

Lamun mati kang nyawa ngêndi marganya
apa ta mêtu kuping
apan sukêr ika
apa ta mêtu netra
iku pasthi molèr kaki
yèn mêtu sirah
pasthi pêcah kang rêksi

Lamun mêtu ing êmbun-êmbunan radyan
kang pasthi bolong kaki
lamun mêtu grana
yêktine jêmbêr uga
lamun mêtu cangkêm najis
lah ngêndi baya
margane lamun mati

Lamun mêtu ing jubur langkung najis ya
yèn mêtu pusêr ugi
pasthi bojot ika
lah ngêndi ingkang marga
lamun ing wulu kang margi
lah iku mokal
marga kalangkung rungsit

Lah ta radèn anggèr sira têtakona
liyane marang mami
kabèh takokêna
purwa madya wasana
takokna dipun patitis
asraha badan
ngaturna pati urip

Lamun mati apa ta ana ngakerat
prênahe kerat ngêndi
takokna dèn angsal
aja angayawara
dipun wêruh ing sajati
basa ngakerat
ênggon wong agung sisip

Anadene ênggone wong kang sampurna
tan donya tan ing ngakir
anèng Darussalam
ênggon wong agung mulya
iku gurokna sayêkti
ing Darussalam
iku suwarga êning

Têgêsipun kang Darussalam punika
wujud mukal kang pasthi
iku gurokêna
kang aran wujud mukal
yèn tan wêruha sayêkti
angur si kopar
karuwan mati garing

Lah ta iku radèn sira gurokêna
lah poma dipun olih
kalamun olèha
ing guru kang wawarah
silêma jroning jaladri
upamanira
ywa tolèh anak rabi

Yèn pepeka ing wêjang guru kang pasal
têmahan mati kapir
nuli labuhana
wêjange gurunira
labuhan kawan prakawis
aywa kawuntat
tapa kawan prakawis

