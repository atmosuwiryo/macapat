bupatine kêkalih saking Matarum
Janapura Janagari
prajurite wontên sèwu
pangran tiga kang prajurit
cacah kalih èwu uwong

sawusira samêkta pan samya kumpul
laju budhalan lumaris
amangilèn lampahipun
kilèn Bôgawônta prapti
baris gung gêlêng gumolong

sabên desa kang kamargan ing wadya gung
pangagêng miwah patinggi
kang kambah pan samya nungkul
ngaturakên pati urip
anut miturut sapakon

duk puniku wau pangeran têtêlu
akarya patih bupati
Purbaya pêpatihipun
Tirtanagara wêwangi
Mangkusuma winiraos

pêpatihe Mangkudirja Dyan Tumênggung
Pangran Suryadi winarni
pêpatihira Tumênggung
Manggalagita kêkasih
saya suyud sakèhing wong

sagung tanah Pagêlèn sampun kawêngku
pambagene pangran katri
Purbaya sapalihipun
Mangkukusuma Suryadi
sapalih binage loro

kang jagèni mêngsah Walônda ing Kêdhu
Dipati Suryanagari
Jayaningrat kalihipun
akanthi para bupati
sawadyabalane golong

cinarita nalikanira puniku
Kangjêng Gusti Sukawati
wuwuh-wuwuh balanipun
èwon lêksan malah luwih
nanging dèrèng madêg katong

mung rakite tata cara apan sampun
kadya caraning narpati
wong Surakarta kèh kèlu
wong angguran myang pra mantri
maring Mataram ambolos

apan samya tinampèn suwitanipun
wontên kang munggah bupati
winarna Kangjêng Sang Prabu
ing Surakarta nagari
dahat rêntêng tyas prihatos

de tinilar pra pangeran kadangipun
samya nusul mring Matawis
ing warta sampun misuwur
yèn kang rayi Sukawati
balane kèh kang kinaot

sampun lêksan tan kurang kapara langkung
para bupati pasisir
môncanagara kèh suyud
kadange para bupati
anèng Mataram gumolong

ribênging tyas ruwêt rêntêng saya giyuh
dadya gêrah sri bupati
sawal êlèk ping sapuluh
tibane gêrah sri mulki
laju santêr kadya layon

supe dhatêng purwa duksina sang prabu
tajin dhahar lawan guling
tan bobotan kalih tèngsu
Pringgalaya Adipati
lawan oprup wus agolong

rèhne gêrah dalêm panggêng santêripun
Sindurêja Adipati
pinurih enggala mantuk
mring Surakarta nagari
sumewaa ing sang katong

Adipati Pringgalaya nulya ngutus
Pringgawicitra Ngabèi
kanthi sêrat atur wêruh
maring Kumêndur Samawis
yèn gêrah santêr sang katong

tan bobotan tan dhahar sare sang prabu
lamine wus kalih sasi
tampine warta kumêndur
dahat ribêng ing panggalih
dene arungan lan mungsoh

dhêlêg jêtung alon pangandikanipun
iku mungguh wong Kumpêni
tan bêbuwang rolas dalu
yêkti bosok wêtêngnèki
dadine atêmah layon

lah ta uwis Pringgawicitra sirèku
enggal muliha dhisiki
matura nuli sun nusul
sun lagi mundhut prajurit
ing Madura kang kinaot

ingsun dhewe arsa angawaki nglurug
marang nagari Matawis
Pringgawicitra mit mantuk
nulya srat gurnadur prapti
sinuksma ingkang wiraos

tinimbalan enggal-enggal twan kumêndur
dhatêng nagari Batawi
wit ana prakara agung
kumêndur mangkat tumuli
mancal layar amangulon

sapraptane Batawi tuwan kumêndur
lan Mayor Tênangkus nguni
tinimbalan mring gêdhong gung
dukane yayah sinipi
gurnadur mring Hogêndhorop

hèh kumêndur dora têmên ing aturmu
ngaturakên sirah kalih
ngaranan mastakanipun
Pangeran Mangkunagari
lan Pangeran Arya Pamot

mêngko Pangran Amangkunagara iku
jêbule pan maksih urip
malah bêdhah ing Matarum
kumpul lawan Mangkubumi
lah kapriye Hogêndhorop

dene doracara têmên ing aturmu
têtela alaku silip
mêsthi sira ingsun undur
kudu mentar sing Samawis
aja sira kongsi katon

para êrad Kumpêni sarêng umatur
dhuh gurnadur dèn aririh
sampun ge anêrang bêndu
yêkti pinariksa dhingin
kang salêsih ing pandangon

lêrêm dukanira kangjêng twan gurnadur
para rad mariksa titi
ature tuwan kumêndur
nguni kawula tinuding
akanthi Tênangkus Mayor

kinon nglurug angadoni aprang pupuh
pangeran kang madêg baris
duk puniku gya kapranggul
Pangeran Mangkunagari
nèng Papringan aprang popor

riwut ulêng sumêbar ingkang lumayu
ambalasah ingkang mati
suh sirna mêngsah sadarum
wontên bangke juga pêkik
sagunging wong Jawa alok

iku Pangran Mangkunagara kapupu
mastaka kawula ambil
Pamot pêrange kapupu
anèng ing Katongan wukir
amba nut gumyahing uwong

wit kawula dèrèng uning warninipun
Pamot lan Mangkunagari
sêsrawungan inggih durung
pae Pangran Mangkubumi
kêkancan suwitèng katong

aprasasat sabên arine kapêthuk
sayêktine boya pangling
de pangeran kalih wau
kula amung nut pawarti
wong Jawa kang sami alok

duk miyarsa ature tuwan kumêndur
dhêdhêp sirêp Rad Kumpêni
wusnya pikir adilipun
rêmpêk gumulung ing galih
Rad Kumpêni matur alon

mring gurnadur dhuh tuwan prakawis wau
dèrèng tamtu lamun sisip
Tuwan Hondhorêp Kumêndur
mangke arungan sayêkti
nuswa Jawi kang rêrusoh

Mangkubumi saya ngrêbda balanipun
kasêmbuh jêng sri bupati
asantêr ing gêrahipun
kadya punapa ing mangkin
lamun kesah Hogêndhorop

yêkti bingung wong Kumpêni mingak-minguk
prayoginipun ing mangkin
cinupêt prakawis wau
Hogêndhorêp dèn pasrahi
ruwêt rêntênging lêlakon

kangjêng tuwan gurnadur jendral gya dhawuh
lamun Kumêndur Samawis
ingapura dosanipun
ingangkat pangkat idêlir
winêwahan kang pangwaos

nuswa Jawi kasrah bang-bang alum-alum
sakèh rêruwêding bumi
samôngsa Kangjêng Sang Prabu
ing Surakarta nagari
kalajêng dadine layon

aywa kongsi malang tumolih dèn gupuh
jêng gusti pangran dipati
jinunjung jumênêng ratu
Tuwan Dêlèr gya pinaring
agêm-agêman kaprabon

gih punika agême tuwan gurnadur
tungkat têkês lawan roki
dèn anggoa besuk lamun
jumênênge Kangjêng Gusti
Pangeran Dipati Anom

tuwan idlir minôngka sariranipun
Gurnadur Jendral Batawi
sampating sadaya dhawuh
tuwan idlir amit mulih
numpak palwa angin golong

sapraptane Samarang bala wus kumpul
Madura uga wus prapti
cacahipun gangsal atus
gêgunungane kêkalih
Brajapati kang sagolong

Panjicarang Môndhalika kalihipun
para bupati pasisir
lawan wadyabalanipun
kang cêlak saking Samawis
wus prapta anut sapakon

wadyabala Kumpêni Bugis lan Wangsul
sawusnya samêkta sami
idlir kintun sêrat sampun
mring Surakarta nagari
Rêbo praptane Hondhorop

twan idêlir budhalan sawadya kêbut
kunêng Surakarta nagri
sampun samapta kang mêthuk
jêng gusti pangran dipati
sangkêp pacarèng kaprabon

têdhakipun jêng gusti kanthi dyan ayu
Pringgalaya Adipati
ginrêbêg wadyabala gung
pêpanthan lampahing baris
agêgêlêngan gumolong

bupatine sakawan tindhihe laku
sarawuhira jêng gusti
nèng Kaleca myang dyan ayu
panggih têtabean sami
lan idêlir Hogêndhorop

sawusira lênggah sawatawisipun
anulya budhalan malih
tuwan êdlir lan dyan ayu
jêng gusti pangran dipati
dadya sarata nunggil gon

sapraptane loji wong agung katêlu
jêng gusti pangran dipati
ngaturan kondur rumuhun
twan idêlir sanès ari
arsa lumêbèng kadhaton

duk samana patih kalih kang atugur
sêsarêngan samya mijil
manggihi dêlir kang rawuh
wusnya tabe dêlèr angling
tanya gêrahe sang katong

amangsuli dèrèng wontên mêndhanipun
dêlir ngungune kapati
tanya malih wuwusipun
sudara radyan dipati
sintên kang sudara tudoh

anindhihi wontên pabarisanipun
Sindurêja Adipati
mangsuli Radyan Tumênggung
Kartanagara akanthi
Mangkupraja kalih golong

idlir manthuk nindyamantri kalihipun
kinon wangsul maring puri
tabe apamitan sampun
sang nindya mantri kêkalih
sarkara malbèng kadhaton

praja Surakarta lan Matawis
duk puniku sarêng kang lampahan
kinarya ganti kandhane
kunêng ingkang winuwus
Kangjêng Gusti ing Sukawati
ingkang anèng Mataram
ing pamyarsanipun
santêr gêrahe kang raka
gya utusan nimbali kang samya baris
ngêlar-êlar jajahan

Adipati Pugêr Sukawati
sakancane bupati sadaya
miwah kang anèng Pagêlèn
pra pangeran tumênggung
myang ing Kêdhu Pajang Bupati
sapraptane Mataram
apan sampun kumpul
duk punika Jêng Pangeran
Adipati Sukawati anampèni
sowane pra utusan

têlikipun ingkang sami prapti
samya angsal pawarti waspada
lamun kang raka gêrahe
inggih kangjêng sang prabu
saya wêwah santêr ing mangkin
sarira langkung risak
tangèh lamun lulus
gunêm sagunging santana
pra bupati sadina-dina anggili
anèng Mangkunagaran

sami rêmbug amêksa ngaturi
mring kang rama jumênênga nata
wus gilig kabèh rêmbage
santana pra tumênggung
Pangran Mangkunagara ngirid
praptanirèng ngajêngan
sarêng aturipun
Pangeran Adiwijaya
Pangran Purubaya Pangran Singasari
Pangran Mangkukusuma

lawan sagung kang para bupati
kangjêng gusti pinaksa ing kathah
manthuk alon timbalane
pêpaka sesuk-esuk
iya padha matêngkên pikir
mêngko payo bubaran
sarêng awotsantun
kangjêng gusti rawuhira
anèng pura kang bibi dipun aturi
bibi wau kawula

dipun pêksa sami dèn aturi
madêg nata mring para santana
miwah pra bupati kabèh
nauri ingkang ibu
dhuh pangeran kadosa pundi
pakone para kadang
tuwin punggawa gung
lamun bandara nampika
nampik wahyu dadi durakèng Hyang Widhi
karya masguling kathah

raka paduka kang wontên ngriki
Kangjêng Pangeran Adiwijaya
gêntining bapa yêktine
sakarsane tinurut
pangran nabda makatên bibi
kang bibi wuwusira
gih-gih sampun-sampun
ila-ilaning wong kuna
anut maring kadang tuwa ambrêkati
awit gêntining bapa

Kangjêng Gusti Pangran Sukawati
dadya èmêng tansah rinarasa
sadalu muput tan sare
anèng panêpèn nêkung
ngêningkên tyas angèsthi Widhi
anêgês karsaning Hyang
kang murwèng pandulu
wontên ambêk kang linakyan
sarengate narpati kataman ing sih
abiprayaning driya

wontên astha kapastha dèn èsthi
trustha muka kaèsthi ing ôngga
gumiri-giri gora rèh
gora-godha gumuruh
girayasên sihing dumadi
dadya dede dinalan
katula kalantur
punika kang pinrayitnan
bêbukane bêbeka ngalang-alangi
langêning karaharjan

ngraos wontên ingkang dipun èsthi
yèn kalakon jumênêng narendra
jangji marang pêpatihe
miwah punggawanipun
byar rahina pangeran mijil
pinarak ing pandhapa
animbali gupuh
Pangeran Mangkunagara
angirida pra santana myang bupati
tan dangu praptanira

aglar sagung pangeran bupati
angandika alon jêng pangeran
kulup rèhning wus karsane
sakèhing kadang ingsun
miwah ingkang para bupati
arsa junjung maring wang
jumênênga ratu
ingsun mung anut kewala
nanging padha dèn maklum myang angawruhi
barang rèh kaluputan

dene ratu asabèng wanadri
Pangran Mangkunagara sumôngga
santana pra bupatine
sami asaur manuk
Jêng Pangeran ing Sukawati
kulup padha rasakna
dina sêsuk-esuk
iya tanggal ping sapisan
sasi Sura anuju ing taun Alip
iku gon jumênêngan

nanging nora nuju Sênèn Kêmis
tanggal sapisan dina Jumungah
payo rêmbugên ing mangke
santana wus sarêmbug
miwah sagung para bupati
matur yèn sêpuh tanggal
lawan dintênipun
marma santana bupatya
abipraya jumênêng Jumuwah ari
tanggal sapisan Sura

kangjêng gusti uga wus anggalih
badhe patih pangulu myang jaksa
sarêng sadintên adêge
jêng gusti nulya kondur
Pangran Mangkunagara mijil
lawan sagung santana
tuwin punggawa gung
lajêng dhatêng pondhokira
Pangran Mangkunagara sagung bupati
pra santana rêmbagan

pangran dhawuh kinèn animbali
para pradikan ing tanah Pajang
Kudanawarsa ge-age
umêsat dutanipun
kang nimbali pradikan sami
ing Wôngga lan Kajoran
ing Pacalanipun
Majasêm Konang Têmbayat
Kêmbangarum Pasucèn Astana Wêdhi
nadyan dalu praptaa

ingkang tanah Mataram pra sami
kinèn sowan enjange kewala
wus samya matêng rêmbuge
ing dalu tan winuwus
enjing sagung kang pra dipati
seba bêkta barisnya
sagung pra tumênggung
miwah kang para pangeran
sabarise nèng alun-alun ngèbêki
pan kadya garêbêgan

wiyosira Pangran Sukawati
sampun kadya kanthaning narendra
kaprabon upacarane
wus samêkta sadarum
kang ampilan ing kanan kering
upacara karajan
kang praba ngênguwung
dene jroning panangkilan
pra pangeran bupati panèwu mantri
wus pêpak ambalabar

sapraptane ing wangun pangrawit
lênggah anèng ing dhamparan dênta
tuwan Sayid nèng keringe
yèku minôngka oprup
nama Sayid Ngabdulrahmane
sawusnya sawatara
wau lênggahipun
Pangeran Mangkunagara
kinêjèpan ngadêg lère Tuwan Sayid
sigra dènnya dhang-undhang

yèn kang rama jumênêng narpati
nama Susunan Pakubuwana
Senapati Ngalagane
iya Ngabdulrahmanu
Sayidina Panatagami
ingkang tuhu narendra
mandhirèng amêngku
tah-tlatah ing nuswa Jawa
saur manuk sagunge ingkang sumiwi
pradikan samya donga

Monggang Kodhokngorèk sarêng muni
gya binarung drèling wadyabala
sinauran mriyêm gêdhe
kadya giri gumuntur
gêtêr patêr anggêgêtêri
wusnya kèndêl sadaya
pakurmatan wau
sri narendra adhêdhawah
kang kinarya patih ngiras senapati
Pangran Mangkunagara

patih kuwasa amisesani
bang-bang alum-alum nagri kasrah
kang kinarya pangulune
Ki Ngabdullah duk wau
pan mêrdikan Astana Wêdhi
gêng luhur asêmbada
sinungan jêjuluk
Ki Pangulu Dipaningrat
lawan malih Ranawijaya Ngabèi
ingkang kinarya jaksa

pan jinunjung apangkat bupati
nama Tumênggung Sasmitasastra
sawusira dhawuhake
patih lan pra tumênggung
pra pangeran kang anom sami
ngabêkti ing sang nata
ingkang botên namung
Pangeran Adiwijaya
sêsalaman lan kang rayi sri bupati
samana sinêngkalan

marganing swara ngorêgkên bumi
anèng tilas kadhaton Mataram
sri narendra jumênênge
laju kondur ngadhatun
kanthèn asta lan Tuwan Sayid
Sayid Ngabdulrahêman
dadya ipenipun
tinariman nak ing sanak
putri Kablitaran antuk Tuwan Sayid
sri manganti duk prapta

nolih dhawuhakên animbali
Pangran Dipati Mangkunagara
santana pra bupatine
gandhèk dhawuhkên sampun
pra pangeran patih bupati
kerid lumêbèng pura
lajêng sang aprabu
pinarak anèng pandhapa
andrawina lan sagung para bupati
miwah para pangeran

pra panèwu mantri kang nèng jawi
pinaringan saking jro jodhangan
asêlur dangu pêdhote
kang dhatêng masjid agung
pira-pira jodhanganèki
kèndêle pra pradikan
nèng surambinipun
pra sami angêpung ajat
kongsi surup wau bubare kang baris
wêdale pra bupatya

ênêngêna kang wus madêg aji
kawuwusa malih Surakarta
praptane tuwan idêlèr
ing siyang lawan dalu
Pangran Buminata manggihi
kathah wêwadulira
agagah sumaguh
nyirnakakên ingkang raka
Jêng Pangeran Adipati Sukawati
lawan sagunging mêngsah

saking dahat dènira minta sih
pinracaya tur antuk pangêbang
mring wau tuwan idêlèr
wuwusên ing kadhatun
ingkang tugur ing sri manganti
patih lawan bupatya
kang nèng pandhapa gung
pra pangeran kadang nata
ingkang têngga gêrah dalêm sang sri mulki
pra garwa para putra

Kangjêng Ratu Madurêtna kanthi
Radèn Ayu Pati Pringgalaya
Suranata wong lanange
idlir sasampunipun
tigang ari praptanirèki
ri Dite wanci enjang
malêbèng kadhatun
patih kalih ngatêr lampah
tinampènan jêng gusti pangran dipati
lênggah ing prabayasa

Punika lajêng nyandhak buku jilidan ôngka IV.