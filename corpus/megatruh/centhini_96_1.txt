pra ngawirya katri tyasnya sangêt rikuh
digsurane durjanèki
sêmu langar lêngguk-lêngguk
ambêk umbag ambêdhidhig
sapolah tingkahe rusoh

Jayèngraga jroning tyas kêlangkung rêngu 
ewa myat ing durjanèki
Kulawirya mingut-mingut
mring sakèhing durjanèki
yèn dèn wiwitana awon

tan têlangke wus rinukti jroning kalbu
datan nêdya angoncati
mung nganti bubukanipun
Nuripin dhêkêt nèng wuri
turu ngantuk mêksih lunggoh

asêngguran Nuripin acêklak-cêkluk
anjêglug sarira wingking
Ki Wirya nolih amuwus
hus setan alas Nuripin
têka bisane angorok

sasuwene bijig gigir jêglag-jêglug
gêndhila bangêt si baring
tita têmên nora patut
wus tan bisa ngampêt arip
kudu tisna ing ciciplos

Ki Nuripin anggalêrêk sêgu matur 
inggih punika dospundi
kewala kêdah angantuk
ragi sangêt kraos sakit
tan bêtah kula anjagong

sêpuntên dalêm kiai nuwun maklum
Ki Kulawirya ambêkis
dhasar rada edan taun
ambêkan ngêmpus Nuripin
sêdhih atine ngêndhorok

dadya gêring ngênês kêthêr atinipun
myat sacaraning dur juti
samar tyase kêpyar-kêpyur
tan duwe ati samênir
mulês wêtênge kêraos

pulilitan makênêng kakêmpungipun
kêbêlêt nguyuh angising
Nuripin angling ing kalbu
lah kêprie mono iki
tan mênêng kêbêlêt nguyoh

lan kêbêlêt angising mulês wêtêngku
yèn mêtua aku wêdi
lamun tan mêtu pêkewuh
bangêt têmên sira tai
lan sang uyoh gawe rikoh

datan kêna ingampêt dènira murus 
nekad Nuripin angising
kasamur gêdêring wuwus
srual bêbêde cinincing
ngêbrok ngopol kambi lunggoh

pra durjana tingkahe sangsaya rusuh
guguyon myang kang bibisik
kang èbèr-èbèran ilmu
ana ingkang lèngsèr mijil
kang catur-cinatur ngomong

Dhandhangwiring mojar mêngkene èsmuku
ajiku si sêmar kuning
akuncung kumala murub
nalêcêr sundhul wiati
cahyaku maya mêncorong

angunguwung kilat thathit ing kêdhèpku
sun linggih têngahing bumi
sakèhe wong kang andulu
maring aku gêdhe cilik
tua anom lanang wadon

têka wêlas-asih dulu sariraku 
watêke sêlamêt bêcik
sênadyan wus tinalikung
kongsia arêp pinatin
dumadakan wêlas tumon

kadho-kadho têmahan wurung linampus
nauri Ki Lalêrwilis
kula rumaos tan luhung
sapikantuk balung pêking
èsmungong bunglon rêraton

gleca-glece seje rupa sun amulut
mataning lare apidhir
pilong pangling marang aku
nora nyana nora dimpe
pan sun tan kêna tinanggoh

watêkipun ngutil nyêlêr nyolong juput
gêgabro ngapus-apusi
lamun lumayu binuru
nalimpêt kêtêmu pangling
tan ana ngarani ingong

Lalêrmêngêng ngling ajiku bila-bilu
ngampêlu wong kaya ngimpi
wong sajaman padha blilu
aku dhewe kang mintêri
kabèh dhêglêng dhêlog-dhêlog

lêngêr-lêngêr nora dhêngêr sakarêpku 
rêp-sirêp tan ana wani
ya aku si bila-bilu
amblilu sakèhing jalmi
niku yèn kula mucung wong

pamrihipun lamun kêtrima lêstantun
sêkathahing janma
samya kadya rare alit
dèn bêlojodana rinêbuta gampang

Bêncewatu mojar èh dene sirèku
bièn kae apa
dèn blêdig akêmpis-kêmpis
lèhmu apa ginêbugan ing wong kathah

gêr ginuyu samya roangira lungguh
Lalêrmêngêng mojar
dangdanan wong mono lagi
kêna ing cilaka dumadak kêcandhak

kaya iku si Prêtibèyès rumuhun 
anayab kêcandhak
mèh mêcethot dèn gêbugi
nyêlêr srual tur amoh pine ing latar

kèh kang buru ana wong rong puluh langkung
gumêdêr angoyak
sêplayune dèn cêgati
ya bah pira wong siji binuking thah

guyu-ginuyu gar-gêr lir wong adu sawung
wau pra ngawirya
sangsayewa jroning galih
Ki Nuripin ngampêt guyu kacêmutan

mèsêm muwus Candragêni nanging iku
yèn mêntas kêcandhak
nuli sok nêmu sêmbulih
sêkadare olih gawe kajurungan

ia êmbuh kang mawa samrêginipun
têka sinung gampang
kêtrima sasolahnèki
Pêrtibèyès jêngèngèk mêthênthêng kandha

dhasar sèstu lir wuwuse kyai niku 
ngong sawise tiwas
dumadakan awak mami
mring pêdesan anuju omahing dêmang

nuju suwung ngêblak mênga lawang pun
sêtugêl tan ana
janma kang tunggu wismèki
dêmange jêg krêngkètan anèng jêromah

mlêbu mêtu manira kongsi ping têlu
tita tana janma
kèh prabot jarit sumampir
ngong rayuki sasênêngku mèt dangdanan

ambarêngkut kongsi mèh tan kêlar manggul
kèh olèh manira
liwat ing latar lêstari
têtanggane siji tana uninga

nambung wuwus Ki Lalêrmêngêng ya iku
bênêr ujarira
tan beda kêlawan mami
sauwise kêtiwasan awak ingwang

nuli untung nora mênêng-mênêng nyandhung
bêgja kêslamêtan
lir jupuk duwèk pribadi
pra dur tutug dènira kandha-kinandha

wancinipun lingsir dalu gagat bangun 
nglaras kang larasan
sawise pating burisik
angunusi lar-lêr mêtu maring jaba

rêmbagipun angêprês têtamunipun
kang mrabot pêndhokan
ingincim kang dadi melik
myang gendhongan ngêndhukur sinandhing lênggah

pan sinêngguh isi kèh pêngajinipun
wong dagang eteran
nyamur la ngaku santri
pan sêsore rinêmbug mêksih griganca

kang tan rêmbug nanging kèh kang sami rêmbug
akukup dhayohnya
prabote kang meliki
kang wus anèng jaba kukuk abaokan

kang alungguh ngaruh-aruhi ambêkuh 
ih cangkême padha
ting barêngok si kêpadhil
ana apa kae cocote dèn umbar

ana muwus ya wong akèh mono iku
sasênênge dhawak
cangkêm-cangkême pribadi
layak tanggung turu mulane braokan

pan gumuyu Ki Candragêni amuwus
marang tamunira
wali-wali kong aguling
samya anauri pan wus kêtanggungan

kang alungguh kêjepan dadining rêmbug
tumuntêning karya
Candragêni angèsêmi
mêksih sinamur nyêrèt liangan bantal

ing jaba sru dènira abarung kukuk
lir angitêr sima
sauran pating jarêlih
kang bing kilèn lan êlor kidul myang wetan

ngawirya wus anyana badhe tinukup 
tan wurung blarutan
Jèngrêsmi anênggak budi
mapanakên plêng cêngêng sapalungguhan

tyas sumungku cipta rahayuning laku
muga kinuatna
ing coba pancabayaning
durjana kang sêdya mrih cidra piala

ya ta wau durjana kang mêksih lungguh
Ki Brajalamatan
Braja-lintang Kêndhil-wêsi
Ki Sêndhang-sat Kêndhang-gumulung Jarangas

Tambak-ladhu Gêmblangserang Dhadhungawuk
miwah Gagaksetra
Kuwuk-nasak Lutungmènglèng
Gêrèng-èntèng Samba-ngèrèng Sandhangroang

namung kantun wong limalas kang alungguh
nêmbêlas Ki Candra-
gêni benggol dujanèki
Ki Brajalamatan muwus paliringan

alas grumbul kae jêge wana sêpuh 
bok padha binubak
lokung yèn mêtu mingsrine
Candragêni wus wruh lèjêm kêjèpira

tangi lungguh dènira nyêrèt asaguh
mung kari sacupak
sinêrèt plês dian mati
Braja-lintang tanggap wêwangsitinira

santak wuwus marang ing têtamunipun
bagus punapaa
tan purun ngaturan guling
kadipundi têgêse tan purun nendra

botên ngingus mring sami jagongan lungguh
myang kang duwe wisma
kèh wuwus tan de prêduli
Jayèngrêsmi alon anauri sabda

nêdha maklum saking ngong rêmên angrungu
kang rêrasan jaya
Braja-lintang angling malih
lah baguse kang ngagêm wêrangka ladrang

langkung luhung kalêrêsan kêndhitipun 
kêncêng lir sinipat
lim dalêm kula ningali
Kulawirya asêngak nauri sabda

e lah niku botên suka yèn dinulu
anèng saba paran
ewuhaya tan prayogi
won tiang sawiji ngupaya doran

longanipun ginagapan paculipun
mulêk mambu tenja
lan uyuh langkung amoni
prie kie o ah arusuh kisanak

sarwi dulu dinianan paculipun
pan gêluprat tenja
kang duwe akidih
jêligrahan kudu andurma sêkala

asru mojar sira Ki Brajalamatan
jawane dika niki
ladak ngagak-agak
mênêng-mênêng mênyunyang
wontên longa dèn isingi
mung tata dika
tan kongang mêngising

Braja-lintang sumambung lah ulungêna 
kêrismu dèn agêlis
kalêbu nglarangan
gawe sawênang-wênang
tingkahmu kaya dipati
ing Pranaraga
ngising akon nadhahi

lah bok sisan dèn dulangakên maringwang
Ki Sandhangroang angling
dhasar wong gêndhila
tingkah edan-edanan
Gêmblangserang ngling bok uwis
sêdhêng rinêncak
bah pira wong tri glintir

Samba-ngèrèng ngling wus payo dhinedhelan
sumambung Kêndhil-wêsi
wong kêparat edan
mêjanani ing kathah
lah wis payo dèn taboki
tai jêjêlna
ing cocote si anjing

sru bramatya Ki Wuragil Kulawirya 
mojar mawinga wêngis
e dubilah setan
alit tumêkèng wayah
durung tau dèn abani
sawiah-wiah
ayonana wak mami

tan kudu sun tibani krisku Si Randha
daktangan bae uwis
sigra pra durjana
ambyuk parêng nêrajang
ting sarêdhèt ngunus kêris
Ki Kulawirya
Jèngraga Jayèngrêsmi

sarêng ngadêg gya rinêmpak pinêrjaya
Kulawirya Jèngragi
kinarubut kathah
sinudukan tan pasah
kang mêdhang ngalewang nitir
sakèhing braja
tan ana kang nêdhasi

ting barêkuh rukêt rupêk drêg-udrêgan
braja katangan tangkis
tanbuh mungsuh roang
rok caruk-cinarukan
samya roange pribadi
ana kêdhotan
kang gunyèh gudrès gêtih

durjana kèh ing jawi myarsa kêrêngan
parêng surak gora tri
mangrik akukukan
angabyak barêng mara
masuk jêjêl rêbut dhingin
datanpa rungwan
wor panjriting pawèstri

Ki Nuripin arsa lumayu tan bisa 
kapêpêtan ing janmi
amblusuk ing longan
awêdi yèn kêpêdhang
gluthêkan wor tugêlan pring
tan bisa ngucap
ambêkan kêmpas-kêmpis

pra durjana agidrah ulêng-ulêngan
jogan bêg dening janmi
myang ambèn kèdêkan
ginarijag ing kathah
dêlika tugèl dèn ciki
pêdhot antolnya
anindhihi Nuripin

bêngak-bêngok dèn idêk-idêk ing kathah
Nuripin tan bisosik
jêrat-jêrit sambat
marang bêndaranira
sangsaya ramening jurit
granggang talêmpak
pênthung towok suligi

ting carêngkling katangkis sami gêgaman
caruk rok silih ukih
ambacok bat-bêtan
tan ana kang tumama
mêlèsèd lian pribadi
myang roangira
priangga kèh kang kanin

Jayèngraga raosing prang tan rêkasa 
lir sinawuran sari
tumamèng ing angga
tan pae ingkang paman
raosing sarira kadi
grayanging randha
kalane boborèhi

Jayèngrêsmi lan ingkang rayi Jèngraga
ngeca-eca tan osik
jumênêng kewala
nambung Ki Kulawirya
anggrêgut ngiwung tan wigih
pan ora kêrsa
narik kêrisirèki

kawala mung tumandang kêlawan asta
kang tinêpak jungkêlit
pisêk irungira
kang dinugang jêrkangkang
kang tinabok tibèng siti
tan ana tahan
kêtiban tanganèki

pra durjana akathah ingkang kacurnan 
cangkêm gogobrah gêtih
gogrog untunira
myang pêcah matanira
kèh kang kalêngêr tan eling
bêrkat wong kathah
mêksih porê ngêbyuki

angrêrêjêng tan sêlan dènya marjaya
Kulawirya tan gingsir
rinêbut ing kathah
iringan wingking ngarsa
myang Jèngrêsmi Jayèngragi
angeca-eca
rinampog kèhing janmi

Kulawirya sangsayambêk kasudiran
angrampêt tumbak kêris
granggang pêdhang klewang
berang myang arit bapang
pêpênthung lawan suligi
rêmak tinêpak
kèh gigol tibèng siti

pra durjana tan tahan linawan tangan
tinapuk tinêmpiling
jinêjak dhinupak
tinapuk tinabokan
kang sinikut sinalênthik
irunge timpal
kuping manguwir-uwir

giris giras lumayu asalang tunjang 
tan kongsi mêdal kori
gêdhèg brol tinêbak
rêbah katunjang kathah
swarane gumrêdêg atri
lir wrêksa rêbah
sol singsal dening angin

sirna larut sakèhing para durjana
samya lumayu gêndring
kang ambruk rumangkang
rêngkêng-rêngkêng lumajar
pêthut benggol tana kari
gusis sarsaran
siji tan ana kari

ki wuragil Kulawirya sru susumbar
balia aywa gêndring
eman kokokira
jêjadhuging durjana
anyêrèt pating sarênthit
liangan bantal
tan sêmbada si baring

Ki Nuripin angririntih anèng longan
sambat bêndaranèki
dhuh lae bêndara
nuwun tulung kaula
tan bêtah raosing sakit
kaidak-idak
ing wong kathah wak mami

Jayèngrêsmi Jayèngraga Kulawirya 
kagyat dènya miarsi
sambate santrinya
Nuripin biang-biang
Kulawirya gya mring jawi
tinon tan ana
mirêng nèng jro wismèki

malbèng wisma angling nèngêndi gonira
santri matur nèngriki
sigra Kulawirya
murugi ing gyanira
nèng longan santri Nuripin
nulya ingêngkab
ambène kang nindhihi

wus kabronggang Nuripin tan bisa obah
tinarik kinèn tangi
Nuripin sêsambat
ingkang alon kewala
kaula tan bisa tangi
langkung sakitnya
samya gupuh nulungi

wus mêngkana ing wanci anggagat enjang
Jèngrêsmi ngandika ris
kadipundi paman
punapa lajêng lampah
punapa rèrèh ngêntosi
kang darbe wisma
Ki Kulawirya tangi

mangsa borong manira manut kewala 
Jèngraga matur aris
yèn parêng paduka
luhung laju kewawa
pan wus luar ing prêkawis
tanpa damêla
akèndêl anèngriki

Jayèngrêsmi ngandika ya bênêr sira
payo mangkat tumuli
lah ta prie sira
Nuripin apa bisa
lumaku mangkat saiki
alon turira
lir pêksi srêngkara ris

inggih bêndara amba umiring
nanging maklum dalêm rêrandhatan
lumampah sapikantuke
Jayèngrêsmi lingnya rum
ya lon-lonan bae Nuripin
sarwi tumingal wisma-
nira durjanèku
rusak kêtunjang ing kathah
kadya binêladhah tutug kanan kering
rêbah pating jalêmpah

nulya umangkat ngawirya katri 
janma gusis mung kari dangdanan
kang gumêlar ing wismane
laju ing lampahipun
wancinira ing pajar sidik
mêdal jawining dhadhah
pêkaranganipun
lumampah angidul ngetan
nut galêngan kang pêksi asri munyenjing
cucuwiun branjangan

dhècu lan srigunting cingcinggoling
nulya anon sêndhang pinggir mêrga
kayoman ing pilang pule
arèrèn anèngriku
samya ngambil kang hèr astuti
lajêng awêktu salat
asubuh bakda wus
pêragat pêndonganira
samya mucang Jayèngrêsmi ngandika ris
lah paman Kulawirya

inggih talah ing lampah puniki 
sêmunipun kenging pênagihan
kasêngka lan rubedane
manggih pancabaya gung
cobaning Hyang bêncanèng pati
yèn ta tan rinêksaa
mring Hyang Kang Murba Gung
sayêkti samya prêlaya
nèng Têgarèn curês cariosirèki
tan wontên kang wêwarta

langkung ngungun kang sinungan angling
ingkang paman mèsêm lon lingira
ia talah katujune
nora tumêkèng lampus
ana pangrêksanya Hyang Widi
bêrkahe wong atua
sawabing luluwur
yèn ta padha nêdhasana
pêsthi bae jidêng wong sêmene iki
tan kangsi sakrêmêsan

Jayèngraga gumujêng dènya ngling 
ngong tumingal mring paduka paman
lir Samba pêrang tandange
anèng Ngastina linud
dene sata kurawa sami
malêdug Samba sumbar
iki Samba bagus
pêpradan têkan uyuhnya
sore Samba bêdhug bangun Samba mijil
bocah sanga langan

tiba jêndhul nèng Ngastina nganjir
pan anglela tan ana mêmadha
nang wèk gus wèk jêlanthir wèk
samya asru gumuyu
Jayèngrêsmi mèsêm lon angling
andêlna yèn angrêngga
cèplês amêmangun
pamane dèn emba Samba
Ki Wirya gumuywangling nora kadyèki
nging satêmêne ingwang

ngêndi ana wong pinrêp ing jurit
têka mundhak ilang nêpsuningwang
padha lan myat bocah èthèng
tan mantra-mantra nêpsu
ngong tan nêdya anjêmalani
nangkis-nangkis kewala
gêgaman kang nêmpuh
tan ngrasa kêtiban braja
mulane tan bisa bramatya tyas mami
lir awor rare dolan

yèn ta anaa ingkang nglarani 
kaya mêtu nêpsuku tekadan
kang putra saya guyune
Nuripin ngling sru guguk
bilah dene saya anjinggring
winangun mring kang putra
lir Samba prang pupuh
nèng Ngastina ngendrajala
Samba putra ing Dwarawati asêkti
pantês kang pinaraban

botên kados Sambane wong ngriki
punika wau tiang durjana
namanipun Samba-ngèrèng
tan tèyèng jrih prang pupuh
tan lir Samba ing Dwarawati
kêjaba kae nayab
sêtun ambêlurut
dhapure wus kaya setan
nora kaya bêndaraku Ki Wuragil
bagus ngêntasi karya

Jayèngraga gumujêng sarya ngling 
kêjabaa tan kêna rinasa
Samba-ngèrèng wong grès-ugrès
Samba wêlulang asu
tan tinatah mung dèn irisi
ijèh wulune ngiras
pulase bang biru
samya ginaguyu suka
Ki Wuragil gumuyu nolih Nuripin
nudingi sarwi mojar

lêkas muwus kenthol bagus Ripin
gêring sêprandene anggêgarap
lir wong prênjana wuwuse
prie basamu mau
endrajala mono kang êndi
jawane kang drajala
Nuripin umatur
kula ragi kirang priksa
namung ilok alok myarsa dhalang ringgit
mawi anggendrajala

botên sêrêp ngajêng wingkingnèki 
ngling malih jêg nganggo mau ika
basanjinggring mono prie
aku tan pati surup
Ki Nuripin matur ngèsêmi
êng botên piambakan
pan kêsupèn wau
Ki Wirya ngling jêg angumpak
kang gêgarap sia-sia mring wak mami
dèn padhakakên saka

sangsaya suka paguywan sami
Jayèngrêsmi mèsêm ngandikanya
suawi umangkat age
mumpung enjing mêruput
ingkang paman nauri aris
ia payo prayoga
mangkat mumpung esuk
anulya samya lumampah
Ki Nuripin samêkta gegendhong jurit
lumaku kariyêgan

Kulawirya gumuyu ngling bêcik 
dene lêntrêng-lêntrêng lakunira
dol bagus kaya pêngantèn
ngong apa nut sirèku
apa sira angiring mami
Nuripin aturira
andang pira iku
ngong mêksih satêngah lara
sêprandene lêkas wiwit dèn dukani
pyayi tan têpa-têpa

Ki Wirya ngling dene ngong tan sakit
matur e lah kêjawi punika
wus kantênan sanès-sanès
Jayèngraga gumuyu
sêprandene bisa madoni
Jèngrêsmi lon lingira
ya bêcik kadyèku
nèng paran namur paguywan
supaya mrih bêgèring ati ngundhaki
ing kêsêl miwah lara

lothung marahi kuat sadhidhik
darapon rada têngèrèng manah
anggliak sapêkolèhe
Nuripin matur nuwun
nulya laju lampahira ris
nut lorog pêgalêngan
anjog ing mêrga gung
tumurun ngidul angèt
byar raina sumirat soroting rawi
sumunaring pracima

andipani saliring dumadi 
sesiningrat katrapèng ujwala-
nirèng surywa pamurbane
nipat rum-rum sawêgung
kasilaking hyang bagaspati
mabang lir netraning hyang
Kala ngrura ngêjur
marêrêng bintulu juga
panrawunging urub bang ngidêp-idêpi
tumênggi i kanangrat

angododi undhuking sêkalir
ngulur tang wangwayangan apanjang
arunenjang panipate
ron-ron rurumput mabun
maruntusing pupus akikis
kadi dinarênjêman
kacitra ring hèr bun
mêmadu prêdapèng patra
pakis aji lunge nga ngukêl ngulêr guling
ngarêmbyung pakis jangan

dukut kala mênta lawan grinting 
tatêmbagan mêrakan lamuran
kasrampak rumput mawa we
ngêbêsi kang lumaku
mawèng pagalêngan ing sabin
babêran tinêgalan
jagung myang jêwawut
pulung asumba asinang
papêncaran pala kêsimpar ngêmohi
janganan angajangan

lombok terong kara lan kêcipir
linanjaran ambiyêt wohira
sêmangka krai timune
sri pinagêran wuluh
ririsigan dèn ropohi ri
ana kang wus rinêmbang
wênèh lagya ngabuk
ngiwung nugar patêgalan
pinggir wana têrataban gêrumbul ri
sinugat ingawugan

kang bêrujul kêbo lawan sapi 
ingaba bo o hir kia-kia
pating sarêlèt pêcute
miwah kang anèng gubug
gêgambangan kêndhangan asri
sarwi nyawèni gaga
angukuki manuk
Nuripin anolih mojar
nora jamak wong kae ngêyêm-yêm ati
tunggu kambi gambangan

sumakean gagane andadi
baya wong ngêndi kang samya gaga
anggênggêng pinggir ginudhe
wau ta kang lumaku
ring pêgagan wu kang kawuri
nampak wana kêtêban
pêjatèn wrêksa gung
kèh pêksi munya wurahan
pangêlinging ulung kalangan mêlingi
anjurudêmung raras

cangak bêbayakan miwah 
manol darès jaka wuru
bidho duksa kakab rambu
bahak bêduak gêrindan
bango manawang mangiwung
tumiling akêkalangan
myang pêniuping ngun-angun

srigunting angusir kaga
kèkèt kabundhal angasut
kèkèt ninilap sinaut
ngênani pêksi lap-alap
wangwrin pinêndir lumayu
lap-alap nilap mêngandhap
nibani dara katanggul

dara kèh ambyar sar-saran
sasiki kêna rinawuk
pratistha pêksi ngun-angun
lumayu olih mêmangsan
pra ngawirya sukèng êlbu
kèl dènira lumampah
myat pêksi ngasutsut sinut

samya gumujêng asuka
labêt luar ing pakewuh
wah langêning kang kadulu
pra pêksi lir ambubungah
Nuripin angling gumuyu
lèh gawe si alap-alap
kaburu anêmu candu

ih ih lo si alap-alap 
solahe amrih kadulu
dêleya nyêngkêrêm manuk
darane ginawe dolan
cinulkên uga sinaut
bok uwis digawa lunga
menglang-mènglèng adol bagus

lap-alapir wruhing basa
mêsat niup ing gurda gung
kang akèndêl gya lumaku
umanjing wana gêrotan
pêjatèn mêksih tumurun
lêlêmpar angil ngetan
pasitèn wêwêdhèn mawur

lon-lonan dènya lumampah
maklum marang santrinipun
Nuripin kang mêksih ngrukuk
Jèngraga alon ngandika
sêsambèn sarya luku
Si Ripin iku sih lara
rêmus awake sêkojur

wuwuse kaya wong waras 
ukur wong ra cêlathu
Nuripin alon umatur
o inggih lêrês bêndara
badan kaula sêdarum
balung rêmêk sêdaya
Ki Kulawirya amuwus

e e biang nora jamak
Nuripin dang pira munthuk
dene mêmêla ulatmu
ngalêndrêk kêmlara-lara
kaya wong gêring sawindu
ugungan ingêma-êma
takcawuk nyênthak janggutmu

Nuripin agêrundêlan
andêlna yèn srêngên batur
matur wong sakit satuhu
dèn rani kêmlara-lara
Ki Kulawirya sru muwus
ngêndi ana wong gring bisa
lumaku juwèh cêlathu

samya ginuyu kang putra 
awêlas mring santrinipun
lumakyèng wana mèh kêmput
wisan gawe wancinira
raywan pinggiring dêlanggung
parêrêbaning alampah
nèng soring wit trênggulun gung

aseup samya amucang
Jayèngrêsmi ngandika rum
Nuripin sira ngong dulu
awakmu dene sangsara
wong ribug wuwuh kabubuh
matur o inggih punika
dados bêbantêning kewuh

cilaka kêtula-tula
saking sruning manah bingung
myating durjana angiwung
dadya ngungsi marang longan
têmah kêblabag ngambèn gung
kaidak-idak wong kathah
sasat karêbahan gunung

tan anya manggih gêsang
raosing badan sêkojur
pan kados kinêpruk-kêpruk
pisêking antol dêlika
nindhihi badan sêdarum
ya talah Nuripin sira
awêlas têmên ngong dulu

umatur nuwun noraga 
Ki Wirya mènjêp amuwus
êh êng dene saya mumblug
jêjèrèh wong dongèng kalah
sirike nanging ya patut
dèn dak-idak lir rinêncak
jêr sira nasarkên laku

wong dèn pakakên durjana
tujune ènthèng sinangkul
ya iku Ripin tambamu
wong gêndhila kêlèmêngan
tan ongang kumingkang nguyuh
gêdidak dadi prêkara
mèh thithik sira ngong bubuh

Nuripin tan bisa mojar
Jèngrêsmi mèsêm amuwus
lah sêwawi paman laju
wus nipis wana kang kambah
mênawi mangke ingayun
yèn amanggih pêdhusunan
kewala ananggêl laku

maklum mring santri kang lara 
mêlarat anèng ing purug
kang paman alon amuwus
paran ing sakêrsanira
manira kewala anut
wus mêngkana gya umangkat
alon-lonan lampahipun

pungkas wana pêjatenan
nampak têrataban grumbul
mêrga lêmpar wêdhèn mawug

kèh dhuwêt jambu kêluthuk
têrag tan nuju mangsa wah
mung jali jarak cina gung

wus calêk ing pêdhusunan
kitrine katon ngarêmbyung
akêtab ijo kadulu
anapak têgal pêgagan
neka-neka palanipun
kacaryan ingkang lumampah
wirangrongan andudulu

wanci hyang kalandaragni
nêngah panase angobob
tumapuk jiwangga lir tinunu
ron-ron lum mêrkitik
katênggêl ing hyang surya
saliringrat kalêsahan

tumumpêr lir agêsêngi 
Nuripin ngrêsula kasok
bilah nora jamak panasipun
gumamplêng gêdhêgi
tan ana ub-auban
lêmah tinapak apanas

lêbu wêdhèn kang amawi
lir amênyak wedang umob
Nuripin lampahnya agêriguh

kêkicatan
ngalincak lèrèn sêdhela

sinampyêng lampahirèki
dènyarsa kampir ing dhukoh
praptèng pinggir dhadhah nèng sor bulu
samya rarywan linggih
Jèngrêsmi lon ngandika
lah Ripin sira mentara

mring pomahan dèn agêlis
anêmbung prerenan kono
Ki Kulawiryajar lo iku gus
ywa kaya kang uwis
yèn kongsi kopindhoa
amêsthi bilai sira

Jèngraga gumuyu angling 
ya nèk manèh sira ngompol
Ki Nuripin sigra maring dhusun
angulat-ulati
janma ingkang prayoga
supaya ywa mêlang ing tyas

takèn pêkaumanèki
marang wong ingkang kaprêgok
yèn dika têtanya kaumipun
niku Ki Nurbayin
tan wontên pêngulunya
nging Ki Nurbayin punika

pitutuaning desèki
dhik-kêdhik ragi ginuron
maring ingakathah sami mriku
barang kang kinapti
Nuripin sukèng dria
nulya marang wismanira

tinudingan wismanèki
Ki Nuripin mara gupoh
praptèng wismanira amitêmbung
nedya nunukêri
angandhar mulabuka
ing salampah rèh dinuta

anauri Ki Nurbayin
inggih prayogi kemawon
nging ngong tan kêwasa pênêdipun
maringèng pêtinggi
barang rèh tan kuciwa
lan pênêd watêkanira

nanging gih dika aturi 
mêri kularsa tumon
Ki Nuripin sigra gupuh wangsul
praptanirèngarsi
Nuripin aturira
paduka sami ngaturan

sam pitados tan watir
botên kadya kang kêlakon
punika prayoga wismanipun
nênggih Ki Nurbayin
ingkang tinua-tua
ragi ginuron ing kathah

lêga tyasira Jèngrêsmi
sarwi angandika alon
lah sumangga paman maring dhusun
kang paman nauri
lah ya payo prayoga
anulya samya lumampah

lon-lonan malbèng desèki
mring wismanya kang tinanggoh
tan adangu prapta gupuh-gupuh
kang duwe wismèki
sarya ris aturira
sumangga tumamèng wisma

kang ingaturan nulya glis 
masuk ing wisma sinaos
kêlasa saryanyar tata lungguh
umatur Nurbayin
karaharjaning lampah
sarta têmbening pagutan

sinauran sami-sami
sarwi pajar purwaning don
Nurbayin noraga sakêlangkung
dènya jrih mring tama
sabab wus myarsa warta
ki guru ing Wanamarta

mangkya kang putra martami
kampir dènya nglêlanandon
sru sukur ing nala sugun-sugun
mundur saking ngarsi
akèn angrukti sêgah
myang kinèn mènèk dawêgan

dadakan nêmbêlèh pitik
têtêlu kang dhara babon
binasêngèk samya tan adangu
dènya ngrêratêngi
wus ramut sêdayanya
anuding mring rayatira

miwah mring anake èstri 
têtêlu nging awon-awon
kinèn nyaosêna maringayun
sigra kang tinuding
naosakên sugata
Nurbayin bêkta dawêgan

nèngarsa ngirid kang èstri
kêlawan anake wadon
praptèng palungguhan suguhipun
sumaos ingarsi
Nurbayin lon laturira
sumangga ingkang punika

sumapala nênaosi
namung sarating kalêson
wening nyu sacrêtan mugi katur
ring paduka sami
Jèngrêsmi rum ngandika
ênggèh sru pênrimaningwang

pan sarwi samya angambil
dawêgan sampun binolong
nginum we sêdhêngan apikantuk
sêgêr angganèki
rêrêm dènya katoran
lorod sinungkên mêngandhap

tinêlaskên mring Nuripin
dêgan lajêng pinêlathok
pan wus binêlungkang dêgan têlu
wus têlas binukti
Jèngrêsmi lon ngandika
kalungsèn ing katambêtan

sintên paman ranirèki 
lan ing pundi raning dhukoh
matur kang liningan gih sang bagus
kang sotah mastani
pun Nurbayin kaula
nèngriki katêmpah sêpah

momong nak putu gêng alit
mung kula kang dèn dhêdhaplok
myang nak putu prapat dhusun-dhusun
kang sami mêrsudi
samya dhatêng mring kula
anggêpe sami ambapa

dene kang dhusun puniki
winastan dhusun ing Longsor
pan ragi keringan dening kècu
tan purun ngrêsahi
Jèngrêsmi ris ngandika
gih sukur alkamdulillah

Ki Nurbayin matur malih
sumanggamba turi turoh
gya kang ingacaran atuturuh
sarwi ngandika ris
lah suawi wasisan
sami anadhah kêmbulan

Nurbayin nuwun turnèki 
paduka nadhah sang anom
kula wus luaran duking wau
ya ta kang abukti
pikantuk dènya nadhah
nutug nulya aluaran

cinarik sinungkên maring
Nuripin nadhah adhokoh
kongsi tan bisobah langkung tuwuk
akêdhik kang kari
pan wus dènya amangan
sininggahkên ajangira

Ki Wirya gumuyu angling
lo Ripin ole badhog
jarene kêlaran gêring ngukruk
pêmangane bêlis
asor yèn kêwarasan
agawok giris tumingal

Jayèngrêsmi lon ngandika 
kadipundi wau paman
mawine dhusun keringan
puniku sabab punapa
Nurbayin alon turira
duka dalêm ingkang mawa
kêdah keringan kewala
gih wontên kêdhik kang mawa

kang dados pêtinggi desa
ing Longsor ragi keringan
sagêd ngêmori ing kathah
dhasar pênêd manahira
yèn katêmpuh ing prêkara
dhasar sêntosa bêlaka
bêbanthèng ing pêgunungan


gih anak-anak kula
mêksih kêpenakan misan
mila yèn parêng ing kêrsa
mangke prayogi mêngetan
angêt datan sumêlang tyas
inggih pun Ragamênggala
kêlangkung rêmên tamuan
wong sae ginêmatenan

utawi tamu prayoga
mandahipun bungahira
punapa kang kinêrsakna
kados tan cua ing kêrsa
lah sumangga yinêktosan
Jayèngrêsmi ris ngandika
gih sukur paman utama
nging dhêndhême tyas manira

kêdah nèngriki kewala 
nukêri wismane paman
sêdalu lawan sêsiang
anêdha lila andika
Ki Nurbayin lon turira
inggih sumangga kewala
namung ngaturi prayoga
kang pitados ing panggenan

Jèngrêsmi nauri sabda
inggih sapênêde paman
mêngkana ing wancinira
wus akir wêktu luhurnya
paman manira yun salat
umatur inggih sumangga
nulya samya ma langgar
Nurbayin kinèn dadiman

matur mopo mum kewala
Jèngrêsmi ngimami salat
antara wêktu wus bakda
tan kondur laju nèng langgar
Ki Nurbayin maring wisma
nuduh kèn saos dhaharan
mring nak rabinya ring langgar
samya naoskên nyamikan

cinaran dhahar nyamikan 
ngawirya samya dhadhaharan
wowohan myang lah-olahan
wus antara dangunira
ing wêktu wus manjing ngasar
sêdaya sarêng akadas
samya salat wêktu ngasar
wus pêragat bakda salat

mêkseca lênggah nèng langgar
Ki Nurbayin marang wisma
akèn nyaoskên dhaharan
rabinya lan sutanira
gupuh sêsaji mring langgar
wus tinata anèngarsa
samya mundur maring wisma
Nurbayin nuding roangnya

kinèn ngatur pra tua
manggihi têtamunira
miwah ki pêtinggi lurah
lurah bubundhêling desa
sarta angrukti sugata-
nira kang badhe jagongan
wus nyêmbêlèh bèbèk ayam
myang angolah pêpanganan

wus rumat dènya parentah 
nulya Nurbayin myang langgar
tundhuk lan para ngawirya
saha nyarakên dhaharan
ingkang sinêmbrama samya
adhahar sasênêngira
wowohan myang lah-olahan
nyamik sapikantukira

Nurbayin alon turira
sang bagus amba punika
rumaos kêlangkung bêgja
inggih tamian paduka
pêndugi kula ing manah
andika sampun utama
ing ngèlmi ingkang sampurna
pun bapa angalap bêrkah

kula tua-tua bangka
kakehan taun kewala
tan dungkap babing sampurna
ing dalêm titah ngagêsang
kêtungkul ngèlmi neneman
tan dugèng ngèlmu kang tua
inggih sanguning apêjah
mugi sang bagus asunga

pitêdah ingkang sênyata 
Jayèngrêsmi lon ngandika
mêne dènya nyênyamikan
mêksih angasta pisang mas
saulêr sarwi anabda
mèsêm wor ing panêmbrama
kêlangkung atêbih paman
pêmbatange mring manira

lir ngincup antuping kombang
cêpak lupute pêthènya
tangèh kalêrêsaneka
manira santri wêlaka
mêksih winulèng sudarma
dèrèng wruh ngèlmu nèm tua
yèn ngèlmi santri tan endah
namung ngèlmi sêmbahyangan

linulut dalu lan siang
gumuyu Ki Kulawirya
i bilah dene agawat
kang Nurbayin pêtakonya
dene kadi wohing nanas
mawi pinilih nom tua
puniku dospundi kakang
Ni Nurbayin mèsêm nabda

inggih mangsa borong samya 
ingriku panuwun kula
angalap bêrkah wuwulang
mila ngong atur pêtanyan
saking balilêt kaula
dununge ngèlmi nèm tua
sêsangu ginawa pêjah
Ki Wirya sangsaya latah

sarya ngling kaya wong lulungan
mikir sangu kang ginawa
Jèngraga mèsêm andika
lêrês man Nurbayin dènya
tanya ngèlmu nom tuanya
kang nyata pêtanyanira
wajibing gêsang ihtaar
puniku apan utama

Ki Wirya malih ngandika
gih gampil puniku kakang
Nurbayin pêtanyandika
tan susah matur anakmas
sêkalian miwah mringwang
gampile andika tanya
marang Nuripin kewala
uningèng ngèlmi nom tua

yèn kula ngèlmu punika
kang ginawa sangu pêjah
pêde sangu bêrambang
kinandhut ywa ical-ical
niku kakang kang utama
tinandur anèng ing dunya
suprih thukul ing akerat
mêkotên pasêmonira

kudu-kudu ing agêsang 
kang tan pêgat pujinira
lir bêrambang ingoncekan
tan têlas kuliting brambang
sap-sapaning ngèlmu rasa
Nurbayin mèsêm anjola
matur tan pati surupan
anyathêti kanthètira

Ki Kulawirya amuwus
yèn andika kang Nurbayin
arsa wruh ingkang tetela
gih ngriku maring Nuripin
kang wus kinalilan mulang
mring murid ingkang sêdyapti

ambakna niku nyêkukruk
tan kêna dèn mêjanani
Ki Nurbayin ngungak-ungak
sarya ngling marang Nuripin
dospundi ingriku anak
lajênge mungguh ing ngèlmi

Nuripin nauri saguh 
gih mangke kewala gampil
mêksih apanjang njotnya
tiang wus anèng ingriki
tan susah kasêsassa
dêdalon kewala bêcik

mêngkana ing wancinipun
ancala wus tunggang wukir
samya mudhun saking langgar
arêbat wêktu mahêrib
Jèngraga kinèn dadiman
wêwacanira dèn apti

Nurbayin ngalêm jro kalbu
sangsaya dènya jrih asih
wus bakda wêktu mahribnya
nuju sunatira wabin
gya manjing angangkat ngisa
Jèngraga mêksih ngimami

antaranira bakda wus
pêragat sunat witir
samya ngaturan mring wisma
nulya sêdaya umiring
wus prapta tata alênggah
ginêlaran sarwa suci

Ki Nurbayin sigra nuduh
mring rabi lan anaknèki
ingkang liningan agêpah
êmboke nuduh mring siwi
padha sira rêrêsika
ngladèni dhayoh priayi

ing sêkadare wong dhusun
aja nisthakakên kèksi 
anake samya agêpah
nulya bêbraèn rêrêsik
Banêm Banikêm Baniah
ting gadhuwêt salin jarit

Banêm tapih tuwuh watu
grusan tigas dèn anyari
kêmbên solok turun waspa
gêlung munjung dèn sêkari
usit tanjung lan kênanga
acucundhuk sêkar kanthil

boborèh sari apupur
Banikêm tapih gêringsing
wayang maksyanyar bang-bangan
kêkêmbên pêlangi wilis
apupur wêdhak lamatan
gêlung dhog kagênêm jêndhil

Baniah tapih têruntum
kêkêmbên pêlangi abrit
ubêd kêkêndhon sêmangga
singsêt ngarêp ngloko buri
gêgêlungan canthèl pisan
anggondhèl nèng githoknèki

tanpa sêkar mung cucundhuk 
kanthil lan rone sumlêmpit
nèng lungsèn tan pati kêkah
pupur walêr borèh kuning
ni rara katêlu pisan
mèh kêlungsèn ing wêwanci

prawan tua ting salêbug
gadrug-gadrug durung laki
wangun wagu kiwa-kiwa
abêbêsus mêsês linthis
nyongor-nyongor tiru bapa
mung Baniah dhamis kêdhik

samya irêng rada suluh
ngungkuli sarwa sêdhidhik
sawuse samya adangdan
biange mèsêm sarya ngling
lah ya mêngkono nak ingwang
patut kadêlêng priayi

wis ta mara dèn agupuh 
ladèkna suguhmu aglis
kang sinung ling sigra nyandhak
pasugata maringarsa
Banêm Banikêm Baniah
bêkta bucu dhulang kêndhi

sinaoskên marangayun
Baniah majêng ingarsi
anjongok sarwi kandhêgan
tangan têngên nata piring
kiwa kuaga sidua
liringe amêratani

kêmbên kakosèr ing sikut
marucut lukar sêsisih
bluju mêthuthuk mênthêkan
lir wudun ngabuh-abuhi
mêntholos angênthos ngegla
anjingkat ni rara isin

bênakên kêmbên kêsusu
tangan sih nyêkêli piring
isi ragi srundèng kacang
byuk wutah mat mratani
arengkodan solahira
angimpun kêmbên sêsisih

têngên brukut kiwa mrucut 
gênti mênthongo kaèksi
pra tamu nênamur tingal
bapakne bêkus ngaruhi
ih bocah tan ngarah-arah
Banêm Banikêm ngèsêmi

Baniah srewodan mundur
mipit kêmbên kang ngêndhoni
bug-bug lumayu mring wisma
mêksih sarwi bêkta piring
Ni Baniah langkung merang
kakang wus mundur singarsi

biange mèsêm asêndhu
bocah apa sira iki
polahe sêmbèr leweran
têmahe ngisin-isini
samya anutuh sêdaya
biange lan kakangnèki

biange ngungun andulu
marang sutanira katri
samya brangta mring tamunya
kêtara pasanging liring
dhasar sami prawan kawak
mêjên mulat ing têtami

wau kang sami alungguh
Ki Nurbayin ngacarani
sumangga awêwantinga
kula turi sami bukti
prayogi ngriku piambak
sumêpala nênaosi

anuwun sêpuntênipun 
pasugata tan prayogi
pra ngawirya ris ngandika
ênggèh wus têrima mami
tan sagêd amangsulana
sih andika sung kêndhuri

pan sarwi samya tuturuh
dan lêkas sarêng abukti
pikantuk dènya anadhah
antara dangunirèki
anutug dènya kobokan
majêng ingkang nglêladèni

biange ngoso amuwus
lo uga manèh mêndhêlis
bok sing singsêt kakêmbênan
Baniah sigra ngoahi
sih kêndho dhadhêmira
tan kêna dèn ruh-aruhi

kêmbênan angglathik mungup
ngêndhog sêtugêl kang kengis
bêngkêr mrih mundul kinarya
ngegla wonga-wonganèki
Banêm Banikêm myat ewa
rêbut dol ayu mring tami

ni rara têlu mangayun 
samya ulate mumurih
sarêng praptanirèngarsa
Jèngraga Kulawiryèki
ewa mèncêp ngling ing dria
andruwêng têmên wong iki

wong padha lir bugêl sêmpu
dol ayu tan dulu dhiri
pêngrasane yu-ayua
nulia dèn dhêdhêmêni
dhapure kaya bêdhigal
tanpa ngrasa ulah liring

ni rara têlu agupuh
anyarik ambêngirèki
lajêng sinungkên mêngandhap
kabèh mring santri Nuripin
adhacah rampadan tarap
Nuripin glis muluk nangsi

kêsusu tan kongsi wisuh
lapake kêpengin bukti
Ki Wirya anolih mojar
lo cêkothonge Nuripin
lir sorok têlthong gêdhogan
ambêlabak olih kardi

Ki Nuripin athêkul dènira bukti 
puluke
nora kongsi angêpêl ukur nyêkêdhung
tangane

bluwa-bluwo lap-lêp tan kanti dèn mamah
sêgane
themal-themol mangan iwak nora agop
cupake

kae Kulawirya myat marang Nuripin
tandange
ngling ambêkus dubilah Nuripin kumat
edane

ambakna wong bêbadhog lir tan kaupan
dilèngèng
nora jamak mamah-mumuh mangan iwak
cuake

ngaji mumpung ngijèni tana ngregoni
jabloge
pêmuluke akêrêp lir asu gancèt
ngingkige

nora kongsi tugêl upane minamah 
ge-age
pilang-pilang gondhange bisa ngêlêdi
kêrêpe

Ki Nuripin ambêkuh mêksih amangan
grundêle
êh êng jêlèh andêlna dahwène opèn
panastèn

saya nêmên pêmangane mundhak sêngkut
cekohe
Ki Wirya ngling lo malah drêwolo bae
edane

matur ê e lae angangkah punapa
pamine
yèn mundura mangsa siosa amangan
warêge

wus mêngkana anutug dènya amangan
dangune
ingundurkên ajange marang ni rara
katrine

samya mèsêm ni rara atutup lambe
tangane
wusnya mundur nulya naoskên dhêdharan
ge-age

wowohan lan olah-olahan mêpêki 
kabèhe
Ni Baniah tansah ngalang-alang liring
lirike

tan kêsaman dènira anyangkut tingal
sêbêle
lir tambanging timba sinurupkên lèng dom
pamine

tangèh panjingira paguting pasêmon
lèjême
kadya sawêr dènyarsa anglèng kêbunton
pêpête

wusnya naosakên dhêdharan ni rara
nulyage
samya mundur mring wisma sêmune cua
atine

Ki Nurbayin matur sumangga punika
sêsambèn
sawonêne mêmangsêgan sumêpala
nisthane

tamunira nauri inggih ngong trima
isihe
mapan sampun ingadhêpakên ingarsa
sêlote

tan antara kang samya eca alênggah
dangune
gya prapta ki pêtinggi Ragamênggala
alinggèh

tur pêmbagya marang pra tamu katrinya 
rahabe
winangsulan wilujênge sami-sami
wuwuse

wontên malih kang prapta pra tua-tua
tanggane
wong pipitu pan Ki Soma Wanadrêpa
lan malèh

Tanujaya Wrêgajaya Upagati
Ki Moglèng
Ki Miruda samya tinua ing desa
kabèhe

gantya-gantya atur wilujêng mring tamu
pêmbage
winangsulan pênarimanira sami
sojare

samya dongong aningali mring têtamu
baguse
ing pasêmon mriayi anjêtmikani
sênêne

samyanduga lamun putrane jêng kyai
yêktine
kang kêkalih kêlangkung abagus anom
warnane

umatur Ragamênggala 
mring sang bagus Jayèngrêsmi
lamun pinarêng ing kêrsa
paduka kula aturi
sarèhne wisma mami
ragi wontên ombèripun
nèngriki karipêkan
duk siang kaula wêling
mugi sang bagus kêrsaa mring wismamba

Jarêsmi rum ngandika
lah ênggèh kakang prêtinggi
asru pênarimaningwang
tan sagêd ngong mangsuli sih
ngriki kemawon mami
nunukrêri wismanipun
angrêrêmakên lampah
krana'llah ngangkah punapi
anèngriki sasat nèng wismane kakang

andhêku Ragamênggala
cua dènyarsa ngaturi
langkung sêngsêmirèng dria
marang sang atamu katri
katrapan ing pangèksi
tyasira akusung-kusung
wus angrukti sugata
sêkul panganirèki
ki pêtinggi Ragamênggala parentah

mring batur kinèn ngambila 
saosan kang wus rinukti
agêpah ingkang liningan
amundhut pasugatèki
tan dangu nulya prapti
rong jodhang rampadanipun
sêkul lawan panganan
tinampan ni rara katri
ki pêtinggi ngling êndhuk banjur ladèkna

Banêm Banikêm Baniah
solahe samya kinardi
mêsês lir ayu-ayua
dol ayu dlerengan liring
mêjên kêjêng ningali
tênagane mring têtamu
ambêdhog ngadhang ulat
anyêgat ulat pakolih
samya ngringêt ting pêruntus irungira

sigra naoskên rampadan
bubucu angêt barêsih
sinaosakên ingarsa
ni rara tri nata piring
kabèh piring gumlêthik
wèngwèng tansah myat ing tamu
mèsêm Ragamênggala
ngling dèn alon nglêladèni
ni rara tri samya mèsêm ingaruhan

sarwi mulat mring tamunya 
lirike amêratani
Jèngraga ewa tyasira
ngling ing dria bocah iki
anggigilani ati
kêmlêkarên ing pandulu
kaya tan kolu mangan
ngênês gêring dening liring
wong lir gênjik jêngginik kêmendah-endah

wusnya gya mundur ni rara
ki pêtinggi ngacarani
sumangga ingkang punika
kaula naosi bukti
sêpala tan prayogi
namung pêmancaling kêmul
inggih maklum paduka
kaula turi wêwanting
Jayèngrêsmi alon wijiling wêcana

kêlangkung pênrimaningwang
pasihane kang pêtinggi
tan sagêd amangsulana
pinagut amanggih bukti
sarya ngling jroning ati
kêmurahaning Hyang Agung
dene mêntas luaran
mawantu ana asung sih
kaya-kaya tan kêwawa nadhahana

nulya wêwanting saryojar 
lah suawi kang pêtinggi
myang pra sêpuh sêdayanya
samya akêmbulan bukti
têmbene sih pêpanggih
kewala krana'llahipun
sêdaya aturira
paduka sami abukti
botên susah anggalih ingkang omahan

pinêksa kêmbulan nadhah
gupuh mojar ki pêtinggi
èh sapa kuwe kang ana
sira mêngetana aglis
mundhuta bucu malih
roro sarampadanipun
kang tinuding gya mentar
tan dangu anulya prapti
sinaoskên tata nèng bale watangan

ingacaran ngangsêg kapang
Nuripin kinèn alinggih
ing salu royom anadhah
tan ayun Jèngraga angling
nuruta mèlu linggih
konjalan kono ing salu
Nuripin sigra minggah
mring salu nêpungi linggih
adan lêkas samya kêmbulan anadhah

Jayèngrêsmi Jayèngraga 
katri Ki Kulawiryèki
samya micarèng ing nala
owêl rahabing pêtinggi
kêpalang kaduk bukti
namung animbangi tanduk
dangu dènira nadhah
pikantuk anutug bukti
aluaran samya wijik turuh asta

ambêngira cinarikan
abikut ni rara katri
Banêm Banikêm Baniah
samya ngundurakên piring
Baniah sikutnèki
pan anjarak ngêsuk dhêngkul
dhêngkule Jayèngraga
Jèngraga micarèng galih
êng êng dene andruwêng tênaganira

ni rara bungah jro nala
munyung-munyung ambêdhidhig
mandah si yèn linawana
kêbêk atine glis mati
sêmono bae dening
tyase lir ambêdhah lambung
mêngkana sawusira
ambêng linorod ing wuri
namung kantun saênggèn kang ingantosan

Nuripin dènira mangan 
nênggih dangu angarèni
rewange kêmbulan mojar
wawi gus ywa isin-isin
prayogi kang dumugi
Nuripin ngling gih-gihipun
mangsi dadak isina
pan wus gria ngong pribadi
samya muwus lah inggih lêrês punika

Jayèngraga mèsêm mulat
Ki Wirya gumuyu angling
i i bilah nora jamak
kèh jujuluke Nuripin
omah kobong lan malih
ajujuluk karteg rubuh
murade nora beda
sêsaka kari sawiji
matur tanggêl kantun sakêdha wasisan

wus lêpas sêkul ingajang
ngling kula sampun dumugi
ginuyu roangnya mangan
mènthèk-mènthèk Ki Nuripin
Ki Wirya ngling nudingi
wis kaya bagor auntu
amêng wus ingunduran
gumanti dhêdharan ngarsi
pan cinarakakên mêmangsêganira

Jèngrêsmi mèsêm ngandika 
alon marang ki pêtinggi
punapi sun walêsêna
mring kakang myang man Nurbayin
dene ta ginêmatin
tan mantra têmbene tundhuk
langkung rahab maringwang
sêmune tan wigih-wigih
ki pêtinggi gumuyu anor turira

kang botên-botên sinabda
tan rumaos katrimèng sih
ketang kumêdah kaula
ngalap bêrkah wit kêpanggih
wu tetela kang warti
yèn paduka putranipun
guru ing Wanamarta
komuk ngulama linuwih
tan wontên lir Jêng Kyai Bayipanurta

ginuron para ngulama 
tuwin bupati pêsisir
masuk nêcêp samya nyabat
mring ramanta jêng kiai
kaula tumut mundhi
mundhi ing barêkahipun
ing mangkya jêng paduka
sumasar kêrsanta kampir
sakêlangkung kaula asuka rêna

lamun kêparêng ing kêrsa
paduka kula aturi
rèrèh nèngriki sêpasar
sakêrsanta ngong ladosi
kados tan walang-kapti
Jayèngrêsmi lingira rum
kêlangkung pênrimèngwang
sih mulene kang pêtinggi
angrahabi mring wong mêntas kabêncana

nanging tan dadya punapa
rinêksa dera Hyang Widi
atanggap Ragamênggala
umatur mring Jayèngrêsmi
kabêncana dospundi
kaula nuwun sumurup
Jèngrêsmi kaduwung tyas
pitutur kang wus kawuri
tanpa misil anênangi têkaburan

anolih mring arinira 
Jèngraga sumambung angling
mêkètên lire kang Raga
ing lampah duk winginèki
kampir dhusun Têgarin
sasar nèng wismaning pêthut
kèh wastaning durjana
benggole ran Candragêni
samya kumpul wêtara wong satus ana

ing dalu niat misaya
angècu ngêprês ing mami
ingêbyuk durjana kathah
anosog gêgaman wani
kakang mas lawan mami
anjêjêr kewala jêtung
mung paman Kulawirya
kang ngrampungi ing prêkawis
dur malêdug linawan tangan kewala

katuju rinêksèng Suksma
kang ngècu gusis tan kari
byar enjing nulya umangkat
nênanggung kampir ingriki
wus rahayu lêstari
kang myarsa samya angungun
nyênthe Ragamênggala
ngling dhasar gone wong baring
wong Têgarèn gambuhane gêgêmblungan

Ragamênggala matur 
ambêg umbag prawiraning wuwus
yèn cêcêmplon Têgarèn sami kêpadhil
ancog-ancogên sêdarum
sêdhusun pisan wong bandhol

dursila gêcul kumpul
wus damêle mêjahi dêlanggung
ki pêtinggi anjêngèngèk angling malih
jêge manira andulu
wong Têgarèn anèng kono

sapa jênênge mau
gupuh bature asru umatur
wong titiga kang mriki duk wau enjing
Jarangas lan Prêtiyuyu
kêlawan pun Mêrak-jamprong

Ragamênggala muwus
lah undangên marene dèn gupuh
gya ingundang tan dangu wong tiga prapti
kêmul bêbêd ting bêdêngus
Ragamênggala têtakon

sira jare anukup 
santri anginêp anèng desamu
kang tinakon wus mangêrti langkung ajrih
kang lênggah singgun-suminggun
kelingan prawiraning don

matur sarwi tumungkul
botên nêdya kaula anukup
akalipun pun Brajalamatan kalih
Braja-lintang Dhadhungawuk
kaula katut kemawon

botên tumut angrubut
kewala lajêng lumayu
mila tan kêdrawasan tiga puniki
sêdaya pating garuruh
kèh kacurnan kèh kang pekoh

dede sêwadosipun
kados-kados kang winastan jitus
mirêng kula sambate kang sami kanin
sajêg tan kadya puniku
lagi puniki kêtanggor

Ragamênggala muwus 
yèn ta sira mèlua angêbyuk
nora wurung sira ngong bubuh saiki
iku apa pêngrasamu
kokira-kira wong recon

tuju sira tan mèlu
yèn mèlua yêkti pêcah dhasmu
kang liningan kêlangkung dènira ajrih
Ki Kulawirya gumuyu
sarwi mulat ing Mrak-jamprong

kang dinulu tumungkul
Mrak-jamprong Jarangas Prêtiyuyu
kalimputan lir tikus pagut lan kucing
tan kêwawa salang dulu
Ki Kulawirya ngling alon

gih talah yèn sun gugu
dhi pêtinggi ngong duk winginipun
datan nêdya amrêjaya ingajurit
mung nangkis braja tumêmpuh
anjorogakên sakèh wong

kècu asru anggrêgut 
riwut blarut tanbuh roang musuh
pênthung-pinênthung lan roange pribadi
kêjagur tapuk-tinapuk
ting kalêpruk kèh mêlopor

dadya tyas ingong kondur
tan bramatya dening salang gumun
wong kang ngudrêgan lan roangnèki
tan won ngênani ringsun
Ragamênggala anjomblong

myang sakèh kang alungguh
gawok myarsa sèstu janma luhung
dhasar warti putraning guru linuwih
mangkya mêntas anrang kewuh
atatas prawira tanggon

sangsaya jrih kêlangkung
kang samya myat mring sang katrinipun
Ki Nuripin sumambung kandha duk uni
sarwi angaruti jagung
sinambi lan jênang dodol

wuwuse nyamuk-nyamuk
kula yèn kèngêtan wingi dalu
duk bêndara kenthol rinêbut ing jurit
sore tyas kula wus pyar-pyur
myat wong kongsi wêdi nguyoh

myarsakên kang cinatur 
dènya ngampak ambegal mêmandung
linggih têpung sor jagongan duwe bayi
tan ana lian cinatur
namung dènya bêdhog colong

ngapalkên jaya èsmu
ting bêrisik guthite anukup
têndo wanci lingsir wêngi ngêprês wani
wong sêdesa sarêng ambyuk
tujune bêndara jarot

lir ngidak-idantandur
lêbur tumpur kang ngrêbut byur mawur
satêngahing gawe ngong tan duwe ati
ngungsi mring longan amblusuk
ngambèn dèn grijag sakèh wong

dêlika antol jêpluk
ambèn ambyuk nindhihi maringsun
lir linakar amipit ing awak mami
tan bisa obah sêkojur
ngong sêsambat gêmbar-gêmbor

tujune glis malêdug 
binirat mring bêndara gya mawut
datan ana siji ingkang mangga pulih
kula tinimbalan gupuh
ngong matur sru bêngak-bêngok

nulya bêndara gupuh
ambrengkal galar dêlikanipun
kinèn tangi manira tan bisa osik
kewala tinarik asru
ngong gya rêngkêng-rêngkêng lunggoh

sêkojur badan rapuh
kongsi sêpriki ing sakitipun
angrêmpiyêg ting garêgês raosnèki
kang myarsa samya gumuyu
anduduk dadi guguyon

ki pêtinggi Ragamênggala gêgêtun
myarsa kandhane Nuripin
dènya amanggih pakewuh
anèng dhusun ing Têgarin
rahayu prawiraning don

myang sakèhe kang jagongan samya ngungun 
micarèng sajroning ati
tan wingwang putraning guru
putra kadange linuwih
sabdaning rama kinaot

apan iku kaote trahing aluhung
sèjèn pancène wong gombrik
yèn kêtêmpuh tombok umur
saking apêse tan yuni
wong awon nora winongwong

ka mêngkana osike pra sêpuh-sêpuh
pupuji sukur ing ati
wah jrih asihirandulu
Ki Wirya mèsêm dènya ngling
atêtanya mring Mrak-jamprong

èh kisanak ngong tanya marang sirèku
rika ngakua ywa kumbi
duk sira padha anukup
apamu kang tiwas kanin
wong tri tutura maringong

samya matur wong têlu inggih sang bagus 
yêktose kula puniki
tiang tiga sami tatu
kang sirah sami anggêtih
kados kenging pênthung bandhol

Ki Nuripin mêtènggèng sarwi amuwus
dene kathik têdhas wêsi
lah aji dika si lêmbu-
sêkilan kadipunêndi
kongsi anandhang kêtaton

nauri dandosan mêkatên puniku
tan kenging kêdah bilai
kaula wus niat mantun
tobat kula yèn nglampahi
inggih ing pêndamêl awon

Ki Nuripin nauri sarwi gumuyu
layak yèn dika marèni
marine mari kêbutuh
tuju-tujune marèni
wong wus kêpêngkok kêpokoh

gêr gumuyu sêdaya roangnya lungguh
Kulawirya mèsêm angling
gêguyu mring ulatipun
wong têtêlu pucat isin
Ki Kulawirya agupoh

ngrogoh kanthong mundhut têlung real wutuh 
lo niki dika tampani
nyêreal edhang wong têlu
ngong asung patiba jampi
rika marèni kemawon

polah palacidra dursila cêlimut
Mrak-jamprong sigra nampèni
sarwi matur nuwun-nuwun
sêdaya ingkang alinggih
dènya andêlêng mêlongok

Jayèngrêsmi Jèngraga mèsêm andulu
samya sukur tyasirèki
mring paman asung sih maklum
Nuripin ngaruh-aruhi
lo mêngko uga angglembos

ethok-ethok marèni durjananipun
kêjaba andika salin
jêjênêng rika puniku
tan lumrah nganèh-anèhi
lan jênêng salumrahing wong

jênêng Mrak-jamprong Jarangas Prêtiyuyu 
ana jênêng Kêndhil-wêsi
Lutung-mènglèng Tambak-ladhu
Samba-ngèrèng Candragêni
Kêthèk-mingkar Klunthung-waloh

jênêngan kabèh kang mêngkono iku
bangsa brêkasakan bêlis
thethekan setan lêlêmbut
bok jênêng sing lumrah janmi
ywa rika jênêng mêngkono

anauri wong tri o inggih kêlangkung
sêndika angalih nami
jènênging tani kang patut
Nuripin angling gih bêcik
lan malih bênêre nganggo

pituase surup dadya arta ngusur
têlung wang edhang wong katri
sababe aku ya mèlu
lara babaganing kanin
ngong kêtindhihan ambèn bot

kang miarsa sêdaya sami gumuyu 
Ki Wirya ambêkus angling
kakehan pamèt si cêblung
wong ngêmis dadak andruwis
ya mara wis ta ing kono

Ki Ripin amuwus pundi ta ingriku
abêgja rika pinaring
wong têlu mèsêm sumaur
inggih bok sampun akawi
mundhut ujuran kemawon

inggih kula sami ngaturi nyêtangsul
anggrisipun dinol dhingin
benjing-enjing pênêdipun
Nuripin anolih angling
lo niku dikampun goroh

sinaguhan wong têlu Nuripin manthuk
ginuyu sakèh kang mèksi
Ki Kulawirya amuwus
dhusun iki dhi pêtinggi
kêbawah pundi ing Longsor

desa gêdhe wiar pêsabinanipun
Ragamênggala turnya ris
ing Longsor cacah sangang jung
pan inggih tumut nêgari
Tabon Pranaragi katong

nging kalêbak wukir mring Trênggalèk ngriku 
Trênggalèkwulan ngabèi
apan cacah kalih atus
dèn dêgi dêmang kêkalih
Trênggalèkwulan sayos

ing Trênggalèk Lêmbuasta wastanipun
ngabèine kang sawiji
sami dêmang lênggah nyatus
mas dêmang ingkang sawiji
Kidangwiracapa jarot

sisih lan Mas Dêmang Wirancana nêngguh
sêntana ing Pranaragi
pan sami sêntosanipun
wontên kaote sêkêdhik
bèr Wiracapa maring wong

èsmu kagyat Kulawirya myarsa wuwus
angling sêsambèn ing kapti
puniki mungguh ing laku
rayinta anakmas kalih
tinuding sudarma karo

inggih kaka kaula jêng kyai guru 
kon ngulati kang don anis
Sèh Amongraga linuhung
pan dèrèng parêng pinanggih
samêrga kalungsèn wêrtos

lan angluruh karuhe jêng kyai guru
salong ingkang wus pinanggih
mung kantun kang dika tutur
ran Kidangwiracapèki
manira ayun pêpanggoh

yèn sêmbada si adhi mugi tutulung
yèn èstu anakmas kalih
umangkat ing besuk esuk
ngong nêdha rencang sawiji
nuduh mring Lêmbyasta mêngko

Jayèngrêsma Jayèngraga nunggil wuwus
lah inggih kakang pêtinggi
prayoga asung pitulung
Ragamênggala turnya ris
inggih sêndika kemawon

pan kaula priangga ingkang tut pungkur
marang ing Lêmbuastèki
mangsa ngong wratna ing laku
pra ngawirya suka myarsi
mring Ragamênggala sagoh

Ki Wuragil Kulawirya malih muwus 
lah sukur adhi pêtinggi
kêlawan sanès cinatur
pênêd bab ngrasani tani
sami pucungan angomong

tanêm tuwuh ilmune barang tinandur
mrih tulusing sawah
sêlamêt dadining wiji
wong tani kang tinêmu tanêmanira

wawi ngriku paman-paman para sêpuh
won nganggur jagongan
pênêd caturan kang misil
supayane anarik budi raharja

alon matur Ragamênggala pra sêpuh
nuwun jasad kula
sêdaya yèn tiang ngriki
datan wontên kang nalar mung mrih leleran

babing ngèlmu gugunêman sami busuk
myang kang tua-tua
samya bodho sêdayèki
barang kedah tansah têtakèn kewala

mring puniku Ki Nurbayin ka mumuruk 
sêkathahe ingkang
pitakèn marang Nurbayin
pan sêdhengah kewala tinakokêna

ananêmbur pitutur miwah nênandur
sami atêtanya
Ki Nurbayin mituturi
inggih mangsa borong ingriku kewala

èsmu guyu Ki Kulawirya amuwus
kalingane kakang
Nurbayin tunggul desèki
ka dadya pêngangson ing nak putu kathah

mèsêm matur êng botên pantês kawuwus
namung tambêl bêtah
kêtêmpuh sêpuh pribadi
ngilmi awèl-awèl prandene ginêga

lingira rum Ki Wirya sami gumuyu
sêkadar wong tua
kadospundinipun malih
inggih pantês kajibah rèh kêwajiban

babing kawruh maesa won pênêdipun 
ingkang pinilala
myang mangsa tanduring wiji
saking pundi titake ingkang prayoga

ris umatur yèn maesa titikipun
ingkang pancal buntal
wulu pandhês kang anugi
ingkang kêngkêng kawête bang gantanganya

gigir wusu kang kiat bubuntutipun
kandêl lêng-lêngira
kuping kang jamur krêna brit
kang tan kalung kang mêmêl andhêmanira

kulit alus kang ngêmbêr bubunguripun
kang manggak pathaknya
ilat ka mobit nêlasih
wadhuk bandhur kang ngupih landhu iganya

tracak sungu kang dêlês utama dhungkul
punika winastan
dhoyog sinom rajapèni
kalis ngama asrêp lacake tulusan

lingira rum Ki Wirya sarwi gumuyu
lah niku prayoga
kêduga têmên tyas mami
pênêd linajêngkên kang Ragamênggala

saratipun têtanèn ataminipun 
supaya ywa ana
Ragamênggala turnya ris
kang kêlampah tanah ingriki saratnya

yèn ta lamun taun Alip wit mêluku
ing dina Jumuah
saking kidul wetan wiwit
pêmlukune winêkasana ing têngah

nêbaripun ing wiji tancêbing tandur
kalêrês ing dina
apênêd Jumuah Lêgi
amanipun punika apan bang-bangan

saratipun ampo lawan jêruk gulung
pinêndhêm tulakan
lamun taun Ehe wiwit
mluku dintên Arbo saking lèr lêkasnya

wêkasan wus ingkang lèr kilèn puniku
nêbar ing winihnya
tancêbing tandur marêngi
dintên Rêbo amane pêksi anêba

saratipun apan pisang saba nêngguh 
pinêndhêm tulakan
yèn Jimawal wiwitnèki
mluku dintên Sêptu winiwitan têngah

nêbaripun wiji myang tancêbing tandur
Sêptu ama bugang
lêri bungkak sambêl cabe
jangan mênir sinajèkên ing tulakan

lamun taun Je dènya wiwit mêluku
Kêmis ing lèr wetan
wêkasan kidul kilèn wis
nêbar winih tancêbing tandur Kêmisnya

amanipun cèlèng kang agusir tandur
sarat uncêt wadhang
kêlawan têrasi abrit
jagung saontong pinêndhêm ing tulakan

lamun taun Dal Ngahad wiwit mêluku
kidul lêrês dènya
wêkasan lèr lêrês nênggih
nêbar winih tandur nênggih dina Ngahad

amanipun ulêr sarat tenja lutung 
timah budhêng apan
pinêndhêm tulakanèki
yèn taun Be wit mluku dintên Sênènya

lêkasipun sing wetan wêkasanipun
lèr kilèn yèn nêbar
winih tandur Isnèn ugi
amane sundêp pan sarat tenja jaran

pinêndhêm tulakan lamun taun Wawu
wit mluku Sêlasa
saking kidul wetan nênggih
wêkas kidul kilèn yèn nêbar Sêlasa

amanipun walang sarat lênga taun
pinêndhêm tulakan
kêlamun taun Jimakir
amêluku wiwit ing dintên Jumuah

saking kidul wetan wêkasakasan têngah wus
nêbar wêwinihan
tandur ing Jumuah ugi
amanipun tikus bêrit sarat jênang

baro-baro lan pêngaji sigar apu 
botên kenging nganyang
lan salêmbar roning wringin
binuntêl ing roning pisang pêronggolan

pan tinangsul lawe wênang ubêd têlu
tamat gotèk sarat
têtanèn angulah sabin
Jayèngrêsmi mèsêm aris angandika

brêkatipun kaole katêmpuh sêpuh
puniku manira
nulad sarating têtanin
eca lamun tinirua lir swarkara

Jayèngraga nambung mring raka ris
inggih sèstu prayogi tinulad
kang sarat ngèlmi têtanèn
tanah paduka dangu
ing kêrajan Wanamartèki
dèrèng mangêrti sarat
mluku nêbar tandur
kang paman sumbung mojar
ia bênêr tan ana lir kang Nurbayin
ngilmu sarating sawah

Jayèngrêsmi anauri aris 
inggih paman prayogi ginantya
ngilmine sarat tetanèn
utami yèn tiniru
kojah mrih sêlamêting pingil
kasab kasiling sawah
sangêt lothungipun
benjang yèn prapta ing wisma
wong ing Wanamarta kang samyolah sabin
winulangan supaya

kawêdalan dènira sêsabin
kang paman manthuk mèsêm ngandika
ia yèn besuk wus mulèh
wong ing kana winuruk
ya ta wau wancining ratri
lingsir wêngi anggagat
mratêlu wit bangun
Jayèngrêsmi lon ngandika
kakang Ragamênggala lan man Nurbayin
prayogi ta luaran

kula nêdha sarèh anèng masjid 
sèmèk lêlayapan munggwing langgar
Nurbayin lan pêtinggine
samyanor lon umatur
yèn sêwawi kewala ngriki
ing jromah pasênthongan
kaula atunggu
nèng jawi samya lèk-lèkan
Jèngrêsmyangling mugi sami amaklumi
mringwang katoran lampah

Ragamênggala lawan Nurbayin
samya umatur sumanggèng kêrsa
gupuh ngrakit gêlarane
Jayèngrêsmi umêtu
mudhun bubar kang samya linggih
amulih soang-soang
wau sang abagus
laju tangat anèng langgar
Kulawirya nèng panirat lan Nuripin
sinaosan gêlaran

tuwin pêsareanya Jèngragi 
anèng wisma priangga pinêrnah
nèng salu alit bing kilèn
Ki Nurbayin wus masuk
mring jêromah lan rayatnèki
lajêng samya anendra
mêngkana kang sunu
Banêm Banikêm Baniah
wong têtêlu anèng salu sami linggih
rêrasan guligikan

guguyon ririh pating barisik
saking dahat mêpêk birainya
malah sêmada kêlungsèn
sami pêrawan jêbug
ting gadêbug durung alaki
dèrèng wruh rasèng pria
nanging sring andulu
bapane yèn gêgarapan
lan biange lêt rong bêngi têlung bêngi
anginjên ing bapanya

dènya pulang yun kalaning ratri
ni rara tri pan ajak-ajakan
rêbutan sami anginte
sabên-sabên andulu
mring biunge kang anènginggil
bapane lininggihan
ngêthêngkrêng amangkug
jumbul-jumbul kêtingal
mring anake kang anginjên gênti-gênti
nyanane wus lumrahnya

wong wadone ingkang anènginggil 
wong lanange ingkang ngadhag-adhag
mêngkana ing pênyanane
saking dèrèng sumurup
brêkating wong durung nglakoni
tan wêruh ingkang mawa
bapane wus sêpuh
tan pati gurnan ngêrèngkang
plaur mlumah kang tan susah kongkah kangkih
kang uthi nyainira

wong wus tua repot Ki Nurbayin
bojonira pan mêksih nom berag
dadya biung kawalone
marang ni rara têlu
sabên wêruh dènya anginti
anuju kêbênêran
biunge nèng luhur
bapane ingkang lumumah
lamun nuju salumrahing wong sênggami
ni rara tan uninga

ya ta ni rara katêlu sami 
ting gadhêgês sami galênikan
nèng ambèn sami bêbraèn
sami kalêthêkipun
pêngarahe mring Jayèngragi
bisaa sacumbana
ni rara katêlu
Ni Banêm alon wuwusnya
mèsêm-mèsêm mring rine ni rara kalih
aririh bibisikan

saenggane dhêdhayohmu iki
ya kemase bagus Jayèngraga
apa gêlêma kirane
jinak sapulanging hyun
lir si biung kalane latri
anumpang mring si rama
apa ta ya ayun
prie Banikêm Baniah
tyasku iki nora kêna dèn sayuti
sru brangta mring Jèngraga

ni rara ro anauri ririh 
ia êmbuh kono bok cinoba
gêlêm ora karuhane
kiraku bae ayun
wong kêpêncil tan ana janmi
diane pinatenan
pêtêng nora na wruh
sarasane atinira
padha nora beda wong têtêlu iki
kedanan mring Jèngraga

mêdhar wadi tan ana sin-isin
saking padha karêpe ni rara
jorogan tunggal karêpe
Ni Banêm lon amuwus
lah bok sira Banikêm dhisik
salah siji sadhengah-
nea wong ro iku
Banikêm Baniah mojar
kowe bae kang Banêm dhisika bêcik
prayogane wong tua

Banêm jiniat kinèn dhingini
nglêsêd saguh kêtêge dhêg-dhêgan
angorong salit gondhange
clêgukan ngulu idu
kajêg mara gajêge suthik
pinêksa mring rinira
rara kalihipun
gage ta payo sêdhela
ngarah apa nora nana wong lianing
wong wis padha kewala

nulya mangkat Banêm wadhag-widhig 
maring gwaning kenthol Jayèngraga
Jèngraga pan dèrèng sare
sêpolahira wêruh
nini rara tri dènya ting kêlsik
Banêm mara Jèngraga
api-api turu
diane wus pinatenan
praptèng gyanya sêg ngêdhêkês mèlu guling
angêkêp lambungira

Jayèngraga pi kagyat ngling aris
sapa iki ngêkêti maringwang
Ni Banêm alon ature
dhuh kaula sang bagus
sangêt wiang moyang tyas mami
rongèh tan pandak lênggah
saking byat tyas wuyung
nunuwun jampyaning brangta
mugi sang abagus paringa jêjampi
bêndara mring kaula

kadya pêjah sêkala puniki 
yèn tanpasung kêrsa ring kaula
dhuh kadipundi kemase
wawi ta sang abagus
kadipundi kula puniki
ês ta ês ta bêndara
sakêdhap nuwun sung
raose kados punapa
saking dèrèng kaula tate nglampahi
anunan lan wong lanang

Jayèngraga gumujêng jro galih
ngunandika e lah iki beka
anukup wong turu ijèn
têmbunge dene kau
mêndhalungan tan wasis ing ling
kêburu karêpira
layak durung tau
linge gêrok pêgat-pêgat
nglêd-lêd idu rênggosan ambêkanèki
mêtu ngirung krumangsang

pênggujêge jag-jagan agujih
cêlathune bêlaka tan pakra
rupane tan menginake
têmbung lawunge kidhung
datan ana ingkang prak ati
pêrawan kongsi tua
nora na angingus
lah prie mono kie ta
yèn sun lawanana ngong tan angrênani
yèn tan ayun niaya

alon muwus sira Jayèngragi 
apa sira adrêng karêpira
ni rara inggih ature
Jèngraga ris amuwus
lah ya wis juputên pribadi
sira kang wèha akal
ya wus sêkarêpmu
ni rara wusnya liningan
têrataban atine anulya tangi
alungguh gurayangan

amimiak nyamping mêg nêkêmi
gêng antar ngêlekar bêlotira
ukur-ukur madêdênge
ni rara kagyat matur
kula niki kadipunêndi
Jayèngraga lingira
lo iku ta êmbuh
sêkarêp-karêpmu dhawak
ia kono mangsa bodhoa sirèki
kang duwe karêp ngajak

rara Banêm kèngêtan ingati 
nèru biunge yèn gêgarapan
gupuh anincing tapihe
srewad-srèwèd arikuh
ingunggahan Ki Jayèngragi
sêg sru gumèrêng awrat
dhêngkule sidhêkus
mêkèngkèng lir nunggang gajah
ambênêri bibire nèng gigir sathim
sathime kaangêtan

nêng-nêng manggut-manggu saya wani
anglêgarang kêngkêng nèng wêlakang
lir ginanjêl gêganjile
Banêm ngrarêngih matur
kadospundi bagus Jèngragi
nikine ambêlasar
maring pungkur nat-nut
Jèngraga ngêdên saurnya
kêbangêtan sirèku lèhmu nindhihi
abote nora lumrah

bokongmu iku junjungên kêdhik 
pèn bisa mêsat kang sira arah
ya mara ta kono age
ni rara sigra jungjung
pan angongkang mêkongkong nyênthing
tangan jongok sidua
ambêkane ngangsur
andharêdhêg karekuhan
matur lah bagus kadospundi puniki
nulya dhogol andhêngal

kadya segot kapêdhotan tali
Jèngraga ngling ya kono bênakna
wong akal-akalmu dhewe
Banêm adrêng ing kayun
guthul mêsi kêpara ngarsi
winuntatkên akêbat
binênak mak bluru
jêbul ing wuri nglêgarang
tholang-tholang thothok githok gigir alis
kaidan kailêran

Banêm tansah matur kadospundi
anauri ya têlatenana
yèn kêbênêran ênggone
Jayèngraga tyasipun
kaangêtan dening nyêmimik
angaji ngarah apa
lothung ala nganggur
duk guthul mlotro amblasar
lêr kumêsar Jayèngraga ragi apti
anêrka yèn sih prawan

nanging pupu wêntise Jèngragi 
sru katindhih sad-ingsêd kawratan
ni rara rikuh dènya mrèh
apan sêdangunipun
binênakên wus amatitis
pinênêt pakênêngan
amlere mak bluju
mrucut mring ngarêp andhêngal
binalèkên ing bênêre bola-bali
mêksa tan kabênêran

plesad-plèsèd marang ngarsa wuri
kêsêl angungsêlakên ing wokan
andêrèwès kaprès umès
tansah nêrècès ngilu
angyiyidi guthul wêradin
prande tan lèthèh gupak
saking gênging guthul
kur-ukur malêm kewala
dangu tan tumama nadyan tua sunthi
mêksih dèrèng antara

Jayèngraga èsmu wlas ing ati 
mring ni rara sangêt kathêkêran
tan bisa ambênakake
sang bagus ling ing kalbu
mêsakake dene ngêthikir
sunat amrih utama
muruki wong busuk
lan tan bêtah abotira
Jayèngraga anglawèh astanya kalih
anjêjêgakên dakar

ingkang kanan agujêngan cêthik
guthul ingungsêlakên ing prana
sarwi alon andikane
mara ta wus dèn gupuh
pêtêlêna aja kowahi
ngong numbang repotira
bangêt kangelamu
lan aku sêlak kabotan
wus ta gage sêlak mlèthèt kotindhihi
ni rara nulya ngangkat

cacêthike pan wus dèn gujêngi 
cêmèmèke uwus kaungsêlan
Jèngraga malih dêlinge
ngrewangana tanganmu
kiwa têngên panthêngên iki
dimèn tan pêrucutan
ni rara agupuh
tan lêngganèng sêparentah
nulya mêtêlakên madal ngandhap nginggil
makênêng barêbêtan

lagya nêsêl ni rara ngrongèhi
mak put plere lêr nurut wêlakang
Jèngraga ngling êh jêr rongèh
wong dikon sing apuguh
Banêm matur ragi asakit
bok sampun punapaa
nauri lo durur
lah sing akon mau sapa
wis mêngkene tanggung arêp ngajak uwis
mara ta balèkêna

ngong bênakne payo ta dèn aglis
matur inggih malih ingangkatan
pinapankên lir waune
Jèngraga ngêmbong idu
cinêkothok ing tangan kalih
kinalumutkên dakar
supaya mrih lunyu
wus bênêr anèng bundêran
nulya tanganira kalih Jayèngragi
anyakup boyokira

sarya ngling wis mara ta dèn aglis 
angsêgêna bokongmu ywa owah
mêngko ga mak plere manèh
ni rara ngangsêg gupuh
mêtêl sarwi dipun jagani
ring tangan ring Jèngraga
pitaya akukuh
dhogol dhêkêl nèng cêlangap
pan angêkip angape nora ngakêpi
pinêksa pinênêtan

amandhêlong dhêkok kanan keri
pesok kêsompok pêmadalira
mêkênêng buwêng wêkane
grêgêl blês blotong angnglud
ni rara sru pênjumbulnèki
bêntayèngan asambat
yung-yung adhuh biung
ah ês êh ês lah ampun mas
dene sakit têmên raose puniki
yung tan bêtah sakitnya

Jayèngraga astanya ngukuhi 
tinêtêpkên ancêpe camplêngan
gronjalan pinêksa bae
pinênêd uganjungjung
pinrih rapih mêndhaning pêrih
lir nyêlumbat kêlapa
piaking sêpêt sru
kapêksa winasa-wasa
kadya kandhi ingisèn kathahên isi
nyènyèng pinggiranira

gudabigan ni rara ngajak wis
Jèngraga nauri lo mêngko ta
yèn wus suwe penak bae
titenana ujarku
lara thithik bêtahna dhisik
liwatan lara pisan
wong lagèk bêlusuk
mara kobadhèk kêpenak
Banêm sih ngêsah-êsah rasa sakit
ngêdên-êdên prêmbehan

antara rada suwe sêdhidhik 
linawean ancang ancêpira
winuruk nurut prigêle
mayar raosing pyuh-pyuh
saya padhang dêlênganèki
agilir riru rasa
seje ada mahyun
lar-lêre rada kaecan
Banêm sangkud pêngangsêgira têrampil
agampil tan kêpangkal

mêngkul sikut Banêm mring Jèngragi
tan sêmbada lan wiwitanira
mêringis mangke mêrèngès
ngrasa pakolih ing hyun
wus tan mawi dipun jagani
anglawèhi prayangga
Jèngraga amuwus
lêhmu ngancangi kêrosan
nèk mak plere manèh dadi gawe mangkin
sing kêrêp lon kewala

ya mêngkono wus sêdhêngan iki
karo rasakna ngêsês-êsêsa
apa ra penak ta kie
Banêm gumuyu matur
hi hi ês gih keca saniki
lah ya sinèh mara ta
kono sing krêp baud
ni rara Banêm glis bisa
don-adone lèthèh cêthat-cêthèt muni
klêcêkan kalicitan

Jayèngraga sinêntor pakolih 
kagèk ogèk rongèh ing tingkah
anggadêdêr sakojure
guthul bêdêdêng kaku
tan sêranta rasanya mijil
angglêgêg ngudal-udal
yiyid lubèr wangsul
dlèwèr mring rawis landhungan
Jayèngraga gêrêng-gêrêng angling ririh
lah uwis glis mudhuna

matur têksih ajêng kula niki
mangke mawon kula gèk pakenak
kula raosne kang suwe
Jèngraga ngling ambêkus
êh anggayêr nora rêp uwis
kowe sing tan bêngkayang
mêngkono ujarmu
mung tadhah bèh bae sira
ngong adate yèn wis mêtu ia uwis
ngur mêngko manèh ngangkat

matur mêtu montên kadospundi 
nauri êh wong dhêglo monê ta
ia sing mêlopor kuwe
Banêm malih umatur
lo de kêndho niki dospundi
nauri kêndho pisan
wong wis mukok mêtu
ni rara ingsad-ingsêdan
kokodhoke ngangkag-angkêg andhêridhit
dhêt-dhêtan raosira

nora dhêngêr lamun mêtu mani
sru kumêsar mrêkinding mêngkarag
anjingkat sru pangêsêse
mrêkungkung niba ambruk
ngêdên mak hêk dènya ngrungkêbi
gumrèwèl guthulira
gêmbok mring kêkêmpung
kêmpunge Jèngraga gubras
lèthèh klêpèh kayiyidan amratani
Jèngraga kêsukêran

bêkah-bêkuh sêdhih angling bêkis 
èh èh i biang wong wis kabotan
dadak ngêbruki dilèngèng
towis mêngko dèn gupuh
aja kono ngêbot-êboti
dèn glimpangkên gumlebag
awake sih kaku
ngêdêr-edêr pangkêrêdan
sabab dèrèng tate kawêdala mani
tanbuh-tanbuh rasanya

durung dhêngêr yèn nganggo mêtoni
namung kêri mêngkarag anjêgrag
wulu mêrinding anyabe
mêksih dhêtan mêtu
wusnya tungtas pyuh badanèki
kêmpus unjal ambêkan
theklok tulang kêju
anggarêsah lungkrah payah
Jèngraga ngling us banjur dhêrok wong iki
lah kie usapana

kang mêledrag nèng kêmpungku iki 
gage kêsudên ing jaritira
ni rara ngusapi age
ayid plikê lir ancur
dèn kêsudi ing kêmbênèki
kêmpong rawis landhungan
wêlakang myang pupu
guthul kang klumud kinêsat
wus samyaking kêkêmbên lir dèn sêkuli
Banêm mathêm abungah

nêkêm guthul tansah angambungi
ni rara ro Banikêm Baniah
sasuwene ngrungokake
swarane ting balêkuk
myang krêngkèting ambèn ngramèni
samya ngilêr cas-cèsan
ngilu ngisor dhuwur
Banikêm ngling èh Baniah
dene mênêng swarane kang klêcat-klêcit
pa wis apa durunga

yo Baniah padha dèn parani
layak gêlêm dèn jak non-anonan
lir mangan kêcap ramene
nauri ya yo gupuh
sêlak yèn tèk dèn dhèdhèwèki
anulya samya mara
ririh barêng nguwuh
kang Banêm prie kuwe ta
aku mèlu warahana wong ro iki
tokang Banêm prie ta

Banèm nauri anêntak ririh 
lo lo us èh ja mrene tan kêna
dèn dukani mring kemase
adhine karo muwus
ih saugèk nganggo dukani
sirèku dene nora
bêcik bae iku
dhasare wong rada-rada
ês ta mara prie maune sirèki
ta prie ta prie ta

ngling buh mau wiwitane lali
bingung tan eling nora karuhan
êm biang kathik kêlalèn
ngong mêngko mundhak nêsu
Jayèngraga mèsêm ing ati
myarsa kang rêrêbutan
angling jroning kalbu
e lah rada kabêncana
dèn abyag ing prawan arsa andhosi
dhoso-dhoso tingkahnya

prawan jêbug ting gêdêbug iki 
gêdhêm-gêm arahe angarah
Jèngraga kèngêtan tyase
yèn mêksih sami kêncur
ragi dhangan melik kumêncing
mêksih rêkasèng mêrga
Jèngraga amuwus
i kang dèn padu apa
wong wis êntèk tan kêna pinikir malih
wa mêngkono mara ta

grayangên yèn sih kêna pinikir
ni rara ro samya ngling gligikan
kathik êntèk iku prie
kakang Banêm tanganmu
iku apa sing kocêkêli
tan lênge êndi kakang
angling èh aja thuh
tangan winêngkang tan kêna
rêrêjêngan kakange dèn krubut kalih
rêbutan guthul nglemprak

Jayèngraga ngling gêligik ririh 
us sing tua iku bok ngalah
kêthaha kudu rêp dhewe
ta gêntèn lan adhimu
sêdaya-daya pèn uwis
sêkarêpmu priangga
kono ala nganggur
kang liningan bungah-bungah
mojar e lah deku kemase nglilani
ta mêngko sun sêdhela

Banikêm Baniah rêbut dhingin
Banêm mojar Banikêm dhisika
Baniah nom mêngko bae
sêdhêng ngrêti atimu
lah wus Nikêm munggaha aglis
cingcingên tapihira
konokna dhêngkulmu
gèk anune ampêlêna
nèng bênêre undêramu dèn amidih
pênêtêna dèn kêna

nulya angêthêngkrêng anènginggil
aniru lir kakange waunya
dènya ngakahi mêkèkèh
guthul mêksih ngêlelur
dèn adêgkên mêksih ngêndhoni
bênêr pêrnahing prana
pênjathoke mupuk
kaangêtan ing cwèwèknya
sêntug-sêntug ambêdêdêng kêngkêng malih
anunggak lir sêlumbat

anyundhul dêl kombul kang nindhihi 
kadya êmpyak kacuak ing cagak
angling e lo prie kie
nyêngkal têmên lir kayu
kathik pêgêl rasane iki
Jèngraga lon lingira
lah Banêm adhimu
durung tau bênêrêna
aja kongsi mêlere mindho gawèni
mumpung bisa bêngkayang

mangsa bodho sira kang nuani
sarwi niwêl-niwêl payudara
mring wong ro kiwa têngêne
kakag sih kial gêmuk
mangkah sengah ta pati mundri
dadi jalar pênggagas
ring tyasira ayun
kang pinethot pêngkrêrêdan
ngêmu kringêt sumuk panas awaknèki
Jèngraga sukèng dria

dèn têtangi guthul saya mêsi 
mêdhok bulête lir paron gangsa
tinumpangan cêpuk sêlèn
ngêrêngih kang mrih ing hyun
wus tan mèngèng bênêring puki
tangane Jayèngraga
mêtêlkên pok pupu
Banêm mênêt bokongira
sarwi mojar lah wis tan asru aglis
têtêpêna priangga

nulya mênêt sarwi dèn jagani
boyok pupu pinêtêl rêkasa
pinêksa ancêp anjinge
guthul nyundhul pêpênthul
amakênêng brêbêtêrkinting
Banikêm ngrengang ngêsah
sambat athuh yung-yung
kang Banêm dene ki lara
ah yang uwis wis aja kang Banêm wis-wis
lara têmên tan bêtah

pinêksa sru grêgêl bas anjondhil 
anggronjal-gronjal pan kinukuhan
Banêm ngling bêtahna bae
lumrah lagèk lara sru
mêngko suwe thithik ya mari
mara korasakêna
dhèk penak trèmbèlmu
nauri si tutur sapa
dene kie lara-larane kêpati-pati
ah wis ah wis ta aja

ginêlurkên alon pinêkolih
rada rapih lar-lur lakêtêpan
ting palêthèt cêthat-cêthèt
Banêm ngling guyu-guyu
lah dang pira dene ta iki
unine acêthitan
wis nora lara sru
badhèk rasane pakenak
Banikêm nauri hêng êh penak thithik
ijèh kur-ukur lara

wis kang aku aja kojagani 
tanganmu karo wis lungakêna
ya tak rah-arahe dhewe
Banêm ngling êh hus kêpruk
ngrasakake penak wong iki
andene mau dadak
dol ayu si dithuh
Banikêm mangkag gagêgan
sêlot krasan ras-arasên lumuh uwis
krêsêsan nyêrot napas

saya lèthèh drês ilêrirèki
lir wong lumaku nèng balêthokan
bisa mrênahkên rorongèh
Jèngraga siking kalbu
yèn ngong tutugêna wong iki
kaya sawêngi bêtah
bae nora uwus
lamun kongsi sun wêtokna
kuwi mêngko sijine anggujêg wani
kene ta nora kongang

dèn kêkêndho ethok mijil mani 
anggêdêdêr lir amêtu rasa
binangêtkên panêtêpe
nulya guthul ngêlelur
ingangkêgan nora ngêncêngi
ikut ngatut kewala
Banikêm amuwus
lo lah prie kie kang
dene seje dhèk mau karo saiki
têka êmpuk kewala

Banêm nauri nèkne wis mijil
kowe prie apa wis mêtu ta
ngling mêtu mono ta prie
ya apane kang mêtu
ngling tan dhêngêr mono ya uwis
iki kêtaranira
wus êmpuk ngêlumpruk
Jayèngraga mèsêm myarsa
dènya rasan balilu durung mangêrti
yêkti kênya wêlaka

guthul rada nut-nut arêp tangi
saking dènya rêrasan cêrmêdan
kêdut mogèl bobogèle
Banikêm ngling gumuyu
e kang Banêm lo dene iki
kènèke nganggo obah
Jèngraga amuwus
wis ta di gage mudhuna
Ni Banikêm mudhun sangêt cuanèki
bibisik mring kakangnya

de si biung kae yèn kadyèki 
suwe lèhe nunggangi si bapa
ki sêdhela ya gene
angling ih dêlahamu
seje wonge korani sami
Baniah nambung ujar
aku prie iku
kang Banêm aku ta mara
lah dèn gage sêlak penginku kêpati
ês ta kang wurukana

Banêm angling e biang wong iki
tênagane kerogan lir jaran
cangkême kumrêsêk bae
wis ta mara dèn gupuh
munggah sarya cincinga tapih
Baniah sigra nyengklak
dhêngkule sidhêkus
mak srêg linggih nora tata
Jayèngraga kagyat abot dèn tindhihi
sarya ngling i i biang

bocah kie guthul dèn tindhihi 
Banêm adhimu iku bênêrna
wong têtêlu abot dhewe
Banêm Banikêm gupuh
ting guligik wong roro sami
bênêrkên adhinira
adhine kêsusu
kidhung solahe krikuhan
tapihira kabêthêng ing dhêngkulnèki
rêkètèn tapih suak

ginuyu mring kakang kêkalih
kang duwe tapih ora anyana
suwèk sêkilan tapihe
Baniah pupunipun
jinaganan ing kanan keri
Jèngraga ngadhag-adhag
kinarubut têlu
gule kang kêtindhihan
wus binênggang bokonge jinunjung inggil
dhogole tinêkêman

dinumuk-dumukên i cêmimik 
kaangêtan sumuking wêlakang
ambêdêdêng guguthule
akadhung gudal-gadul
ing prênahe undêranèki
ngêt lir toya sumawah
tap-tèp maring guthul
guthule andhêngal nyêngkal
tinêkêm rong têkêm langkung thoknèki
pinapankên ing wokan

Jayèngraga mèsêm jroning ati
kandêl mêmêle lêlawèhira
sirku radya onjo dhewe
durung bris mêksih alus
beda lawan kakange kalih
wus jumêbêng kuwêlan
angrêrongko rungkud
pêndugaku Si Baniah
kaya bangêt ramene tingkahe pinrih
mêksih wangkal kêkawal

dadya mêmpêng tyase Jayèngragi 
Baniah arsa winalik dadah
rinungkêban ing mêngkone
alon dènira muwus
lah ati-atinên kang bêcik
ywa kongsi kasisipan
bênêring prananduk
Banêm Banikêm atanggap
bênakake bokong sikile sarya ngling
tanganmu karo pisan

panthêngên kang sru ing kanan keri
mara ta tak bênêrne kang mapan
wus rinêjêng amêkèkèh
tangane karo ngayut
bibir kanan keri pinêndir
amrih dhangan pinapan
wawênganing pintu
Banêm Banikêm anulya
anjagani jêjêging guthul mring comris
mupuk tan kaangapan

nanging wus bênêr nora anilib
nulya tinêtêpakên boyoknya
Bani tan solah dhewe
sarwi mrêmbèh amuwus
e e lo lo mêngko ta dhimik
rasane kathik lara
pêdhês pêgêl asru
kang Banêm Nikêm mêngko ah
ora sida wis aja kopêksa mami
ah wis kang aja-aja

kakange karo nauri ririh 
hus cangkême cêrèwèt gêmporan
iki ya dèn lon-lon bae
mênênga bae busuk
mêngko apa norandang mari
mara ta titènana
mêngko badhèk edhul
kêliwatan lara pisan
durung manjing kalêbu lagèk sêthithik
bêtahêna sêdhela

aku mau ya kaya sirèki
kongsi mundêlik mulirik kera
kari-kari eca-eca
Baniah dhoso muwus
buh lahembuh aja cêriwis
sing tutur penak sapa
de kie dhuh biung
larane tan lumrah-lumrah
lo lo wis lo aja kopêtêlkên mami
wong tan sêdhêng pinêksa

aku wus tan kêduga nglakoni 
wong gêdhene saêndhoging banyak
salêngênku myang dawane
paran magane mangsuk
pênyanaku nora kadyèki
dhuh wis nora kêconggah
wis ta ko tak mudhun
ta kang ta tanganmu lapana
lah sidakna nono sing kadudi mami
aku nora kêduga

lagèk mêngkene lara kêpati
mandah si kongsia babar pisan
baya modar aku mêngke
lir kêtunggak anuku
kantèk lêkok wlakangku iki
sih durung paja-paja
sêdhênga mring nyunyung
wis-wis ta aja kopêksa
lara-lara mundhak kowe tak pisuhi
maring wong sia-sia

Jayèngraga saya drênging kapti 
ing crêmêde mamrih ring paprêman
dadya pênggalaking gobèr
guthul mênthêng mênthungthung
mêdhok thothokira angêjring
kêngkêng kêlang bêngkayang
kaya pênthu ruyung
Jèngraga awèh sasmita
mring ni rara ro kinèn ngancêp tumuli
ni rara wruh ing cipta

nulya ingangkah lajunirèki
Banêm Banikêm kiwa têngênya
Baniah akongah-kangèh
anulya pinêksa sru
bathêthêngan guthul mêngkuhi
makênêng barêbêtan
nyènyèng nyunyungipun
malêthok rèh pinalêkah
angaluwing buwêng wêwêngkoning pinggir
rêkasa winisesa

kadya wakul pêsat jêjêtnèki
wêlar wêngkune anam nêrancang
kaya yèn cêpak jêbole
dhogol garêgêl anglud
sêrêt mak brêt rada katêmbing
ngurêd-urêd blês tug pok
Baniah anjêpluk
sasambat thuh yung lah tobah
sru anglumba gêronjal niba ngrubuhi
ring kakange kalihnya

tan sita-sita dènya ngoncati 
saking tan bêtah rasaning lara
samya kagèt pêngrajuge
guthul cêpot jumêpluk
dènya niba blêg sigra tangi
lumayu karêngkêngan
bingung numbuk-numbuk
ambèn dèn arani lawang
wêwatone ginèndèng sinêngguh kori
lumayu golèk lawang

sarwi sambat thuh yung aku mati
Banêm Banikêm sat-sêt angundang
e lo bocah apa kuwe
Niah mrênêa kêpruk
nglubuk kaya pitik digêdhig
Jèngraga mèsêm mojar
lo prie adhimu
dene nganggo nunjang-nunjang
mêsakake maningan wong lagi-lagi
dèn grêjêg winisesa

undangên ge sigra kinèn bali 
Baniah grèdèg mêngakên lawang
bug-bug mlayu mring tanggane
kakang ro gumuyu
kênèng sibat dadak alari
Jèngraga kadung ing tyas
alon dènya muwus
layak dhimu yèn jêpata
kae mau rada kêsusu sirèki
ajune kasisipan

wong anêmbe kapêlak anêmbing
tujune tan klêngêr pira-pira
kêdêdêl dudu bênêre
lah prie mono iku
dene cua rasaning ati
arêp tak walik dadah
dadak kawus mlayu
Banêm Banikêm turira
walik dadah mêkotên kadipunêndi
ngling sing lanang nungganga

samya matur bok inggih suawi
kaula niki nèh walik dadah
sarwi nêkêm guguthule
wong ro arêbut pucuk
gogol mêksih jonggol amêsi
Jèngragane adhangan
dhêp-idhêp la nganggur
angling lah ya wis mara ta
kono padha wudaa aja na tapih
sing jèjèr dhadhêkêtan

gya ni rara ro acucul tapih 
ambalêjêd mlumah ngadhag-adhag
Jèngraga tangi nulyage
andhêkêtkên kang mujur
dhêdhêsêkan wus adu cêthik
Jayèngraga asinggah
mapanakên pupu
jèngkèng tandange agagah
pupune Banêm tumumpang poking wêntis
patute nyuthang walang

tangan mêngakakên kanan keri
wus samêkta rakiting atadhah
gya tumanduk ring wokane
mêksih dhêdhêl kadudul
blusuk pantog manjing tan luwih
Banêm mêksih gêronjal
labêting akudhup
kinasut panggêlurira
Banêm bêkuh ngling ih biang sundhul ati
mundhak gêdhe adawa

wus saojot cinopot angalih 
mring Banikêm winêngkang sinunggar
blêbêk blês sru pênggronjale
guthul mêksih alumut
datan pati gêmbok nyêrêti
mangang-mangang kêpêksa
pêngakêpe kukuh
bêthêthêng tan ana gonggang
pan ginêlur ginêjêg lar-lur pêkolih
Banikêm karêkêsan

Jayèngraga wiraga prayogi
prawira kinaro maring rara
lincak gagak pamlembange
suka bonangan pusu
irung ngosok rêbaban pipi
kêthuk wudêl dhêkêtan
kêcèr slèngwèr gupruk
sêkala kêlangkung suka
yèn malembang ginendholan tan wèh ngalih
wong ro arêbut anak

kang tua wus ngrêti pratingkahing
kat-angkatane wêtuning rasa
panuju anèng dhèwèke
wau sêdangunipun
ngaping pitu edhang ginanti
Jèngraga rêna marang
Banêm ingkang sêpuh
awèt kêncênge ginarap
sinrêg kêrêp Banêm nimbangi nglawèhi
kèkèjèk lir kêpinjal

samya anggantêr kalihe sami 
pêngkêrêdan kumêpyur kumêsar
gringgingên balung sungsume
solahira samya sru
mèh cumêprol wijiling gati
nulya adhine nyandhak
mring Jèngraga gupuh
kêsuwèn pêngrasanira
lagya ngangkah ngacêcêng sinêndhal wani
brol muko sok nèng jaba

andêlèwèr kècèr ngocar-acir
pupu papat kêcripating kama
samya mêtu dhewe-dhewe
kalihe ting barêkuh
i i u êm lah prie iki
blaeran anèng jaba
yung sukêr akêthuh
Banikêm iku wong apa
durung idhêp ing tata grewal nanggungi
dadi padha kapiran

Banêm masra-masru murang-muring 
sarwi ngêsês ngrasakên yêr-yêrnya
kênèng sibat si dilojèh
ngrusuhi si dikêpruk
lagèk penak ngêgol-êgoli
cua têmên tyas ingwang
dadak dludar-dludur
Banikêm nauri ujar
gene aku mau ya kosêndhal wani
kathik srêngên genea

wong wus padha dene anglakoni
sasuwene ya gêntèn kewala
Jèngraga mèsêm wuwuse
lah wis aja na padu
wong wus nora nana duwèni
aku dhewe sing tuna
tèk kabèh wutah byuk
tan kêna kagarap pisan
Ni Banikêm matur kaula dospundi
wawi ta maring kula

lêrêsipun kula kang ngantuni 
tibanipun wisan anèng kula
kawon to kathah kêdhike
Jayèngraga amuwus
mau mula ingong tuturi
wis êntong babar pisan
lo kie anglelur
Banikêm nangis prêmbehan
ya ta wanci ing ratri wus bangun enjing
Jèngraga nulya mêdal

maring sêndhang sêdyanya anganti
janabat laju ing wêktu salat
jênêk nèng sêndhang pupujèn
kang tinilar sru wuyung
mêksih padu pating barêkis
ya ta kang anèng langgar
dènya nendra wungu
laju ngambil toya kadas
Kulawirya Nuripin wus samya tangi
laju marang pahèran

ngambil toya wulu myang Nurbayin
wusnya kadas Ki Nuripin adan
wusnya sunat pupujine
anulya ngangkat pêrlu
Jayèngrêsmi ingkang ngimami
surat wusing patekah
sujada asujud
rêkangat lir surat kasar
iktidale abêngal wus dèn kunuti
antara nulya bakda

pragat pupujianira sami 
sêsalaman Jèngrêsmi ris nabda
paman Nurbayin ngong mangke
arsa laju lêlaku
rêbut mangkat mupung aenjing
mung kang Ragamênggala
punapi saèstu
tumutur ing lakuningwang
Ki Nurbayin umatur lamun marêngi
mangke kêdhik yèn siang

kaularsa saos sarap enjing
Jayèngrêsmi aris saurira
paman wus sun têdha sihe
Jèngrêsmi dugèng kalbu
wruh lêgêde ri Jayèngragi
malih andikanira
paman lamun èstu
putranta Ragamênggala
tumut ringsun lah senganana dèn aglis
Ki Nurbayin asigra

andhatêngkên marang ki pêtinggi 
Ragamênggala anulya gêpah
marêk prapta ingarsane
Jèngrêsmi ris amuwus
kakang Ragamênggala mangkin
kularsa lumajua
mring Lêmbu-astèku
mênawa dhangan kang Raga
manira yun umangkat mupung aenjing
Ragamênggala turnya

punapinggih botêna ngêntosi
pasugata sèsèmèkan enjang
Jayèngrêsmi lon dêlinge
boya kang mupung esuk
langkung bêgja mangke ing mêrgi
matur inggih sakêdhap
ngong mantuk karuhun
lèngsèr prapta wismanira
angrêrukti bubucu wus amiranti
sinarang tapak dara

dangdan prabot wanan kotang silir
srual komor bêbêd jijigrangan
bênting sarwa lungsêt kabèh
kalung klewang abênthu
srigak kokok jadhuk desèki
wus rumat sêdayanya
nuduh wong têtêlu
ambêkta sêdangunira
kang sawiji mandhi talêmpakirèki
nulya marêk ingarsa

mêksih rêmêng-rêmêng saput siti 
Jayèngrêsmi myat Ragamênggala
tan mèngèng kêsaguhane
ngalêmbanèng jro kalbu
angandika marang Nurbayin
wus paman ngong madal silan
pasilan lumaju
andum basuki kewala
nulya sêsalaman Nurbayin turnya ris
andhèrèkên raharjan

Jayèngrêsmi Ki Kulawiryèki
sawusira samya sêsalaman
adan umangkat lampahe
Ragamênggala gupuh
amêcalang anèng ingarsi
kang tinilar sungkawa
cua manahipun
ya ta kang samya lumampah
turut dhadhah wau ta Ki Jayèngragi
nèng sêndhang mas kumambang

mêthuk mêrga wus tundhuk lampahira ris 
nut ing pêgalêngan
asri kang pêksi munyenjing
dhècu cinggoling branjangan

myang pangwuhing sawung kêluruk kapyarsi
kang mêthoki kandhang
banene rarywangon tangi
wênèh kang masang rakitan

mèh raina hyang aruna mamêdhari
sumirat bang wetan
ima mawêr anglulungsir
pulas-pulasing awiat

lir manjêthi raras kumitir sumampir
tirah tuturutan
seta rêkta pita wilis
dadu pahul kapuranta

byar hyang andakara ujwala mranani
sèsining kanangrat
mulêlêng kadi netraning
hyang Kalabintulu raja

kedran mega kêsorot kadya ngidêpi
tumênggi kasunar
nirkên lamuking sêkalir
pêdhut mirut kamarutan

pan anglela rênggêting patra kinardi 
lawaking lêlêbak
rêngating kisma maèksi
rurumput kêbês kêbunan

kasêrampat ing pada dadya ngêbêsi
jangkrik bêring jongkang
angêrik ramya angringing
asri rurungwaning enjang

myang sêlèting pêcut mêgawe ngabani
mesa lêmbunira
asantak bêkisirèki
hir bo o o ia kia

datan ana anglêbar mangsaning sabin
gaga myang sorotan
patêgalan palanya sri
srênti mangsèng pasabinan

kang burujul anggaru bubak anamping
kang nêbar rumêgag
gumundha myang mêmping kuning
mêrkatak kang pêpanenan

miwah kang nèng gubug anggobyag sêsawi
karak ginoprakan
asêntak panggusah pêksi
prit pêking gêlathik nêba

akukukan sarêntèn pating jalêrit 
anggonjèng kêncangan
wênèh nèng gubug miranti
rêbaban kêndhang gambangan

gêndhot gêndhing Onang-onang dèn sindhèni
sarwi sinênggakan
gubug kiwa têngênèki
ting balêrèk babêkikan

ki pêtinggi Ragamênggala ngaruhi
hus hus hoyah-hoyah
polahane tunggu pari
dadak nganggo gagêndhotan

nora ilok nèk bogang parimu joprit
bocah gal-ugalan
cêblung ngêndi tugu pari
padha mêncul popocolan

jêge bocah Cangkal sapa kae lali
nauri baturnya
pun Gronang lawan pun Kucir
pun Santho lawan pun Lundha

gêndhotipun pun Cèpèr rare ing Sênting 
gagênyèhanira
mring rare sêkawan sami
tan kêna sah dalu siang

ki pêtinggi gumuyu sarwi nauri
lonthene cah edan
cilik kuat dèn kapati
pilang-pilang nora jêbad

samya suka gumuyu sêdayanèki
Kulawirya latah
angling marang Ki Nuripin
kae Pin kalimanana

nèkne awèh wong ika ingkang mapati
mara ta mronoa
mèsêm matur malêruki
prayoginipun paduka

kang keringan lan pantês ingkang jêlanthir
kula tan keringan
ajrih yèn dipun kapati
athuk lumampah sêkeca

ginaguyu sêdaya pating guligik
Nuripin samêrga
tansah nolih angaruhi
ih enak têmên pinirsa

krasa têmên atiku mêngkene iki 
rasa tumindaka
kudu lèrèn tan lumaris
ngrungu gêndhing ginêndhingan

Jayèngraga mèsêm nolèh mring Nuripin
sarwi ris ngandika
cêdhak têmên ujar iki
Nuripin masang kabisan

Ki Nuripin mrèngès nyakot ilatnèki
ngungkrêd gulunira
Ki Wirya ngagagi bithi
Ki Ripin mingkar glegesan

angaruhi wong gambangan lyan gonèki
e lo kae sapa
sing gambang ngêjor-êjori
sing jamak kaya mêngkana

nora ethor anggambang kudu anggêndhing
ande bêtah gambang
Jèngraga Kulawiryèki
gumujêng sarwi ngandika

kaya e wong gambang kêprie Nuripin
tan enak pinyarsa
gêndhing apa kae Ripin
puniki lamun pokroa

pan lung gadhung nanging lung gadhung pênyakit 
limrahe wong gambang
lêt sêkawan gêmbyangnèki
punika lêt tiga-tiga

sêdangune mêkotên tan salin-salin
nukêri talingan
pêngrasane wus ngluwihi
tan bisa kudu anggambang

Ki Kulawirya latah sarwi nudingi
Jèngrêsmi Jèngraga
gumujêng dènya myarsa ngling
ya bênêr bleroning gambang

dene sira pintêr anitèni uni
lir tau anggambang
Ki Kulawirya nambungi
dhasar wus sok barang gambang

angacêmut matur duk napa nglampahi
sadhêgloanea
inggih sagêd anitèni
panabuhe lêt sêkawan

Jayèngrêsmi angling ya bênêr Nuripin
angugêmi adat
pêkolèh rasaning angling
salirning adat tan owah

ya ta kang samya mahawèng ngênu enjing 
kathah tiningalan
wus tan ngambah wana wukir
naruntun kanthining desa

