gya gothaka kang têbih wisma puniku
panggenan kang siluk wingit
kinarya sêtanungku
mung ambêgta rêpat tri
sarwa langking sang wiranom

pilih janma kang udani sampun kondur
jujug Selaraja nêpi
mung yèn malêm Kêmis kondur
marang dalême majibi
mring garwa myang para sinom

pramilane para sêlir sami ngragum
awis atampi pêparing
ganjaran kênyêring kalbu
ingkang sawênèh sêlir ngling
ya ta lah gusti sang anom

pijêr anèng ing Selaraja kêkuwu
puniku asil punapi
akaku têmên tyas ingsun
ngong arang tampi pêparing
biyang lêmbing dahat ngorong

sun ombèni sawiyah-wiyah ing banyu
ingong uyupi pribadi
minggu datan arsa minum
yèn dudu gusti sang pêkik
kang ngombèni maksih ngorong

anèh têmên pangombene biyang lêstru
kancane gumuyu bêlik
kang antêng mèsêm tumungkul
kabanjur gonjakan sami
sêlir siji rada bancol

dhasar lucu kaduk sêmbrana acut
yèn sêmbranan dhasar luwih
ingsun iki darma muwus
batine tan beda sami
bêngi padha ting paregol

lamun uwis dèn ombèni jintên turu
saratri datan ngalisik
arame sami gumuyu
kunêng sagung para sêlir
gênti ingkang winiraos

jêng pangeran tan arsa malbèng kadhatun
yèn sumiwi dhatêng ngloji
kalamun sampun pêpangguh
lan Mistêr Sêmisar nuli
sumiwi dhatêng kadhaton

panggih lawan ingkang ibu kangjêng ratu
tanapi putra sang aji
dangu anèng ing kadhatun
tumingal putra sang aji
lawan rare-rare awor

apan lagya mêng-amêngan prabu timur
lawan abdi alit-alit
anèng natar tri gumuruh
duk puniku sri bupati
yuswa kawan warsa klakon

ingkang uwa samana nimbali gupuh
êmban nyaoskên mangarsi
mring uwa tandya linangkung
dèn lus-lus mastakanèki
pangran waspanya drês miyos

èngêt arisang nata ingkang wus surut
putralit madêg narpati
wus dangu gya pamit mundur
kalayu sri narapati
sadaya êmban kang momong

tuwin ibu pramèswari inggih muruk
kinèn basa krama maring
Pangran Dipanagarèku
sang prabu timur umiring
basa rama sang akatong

ingkang putra sang nata binakta kondur
dhatêng Têgalrêja prapti
asar kondur mring kadhatun
liya dintên têdhak malih
lawan kang ibu sang katong

pan trakadhang têdhak lan eyang jêng ratu
trakadhang têdhak pribadi
mangkana salaminipun
samana sri narapati
lawan kang uwa agolong

ya ta wau gêntia ingkang winuwus
Danurêja nindya mantri
kalangkung sungkawèng kalbu
Risidhèn Sêmisar mangkin
lan pangeran dahat golong

nimbali Wiranagara wus rawuh
ngandika radèn dipati
adhi paran rêmbugipun
yèn awèt makatên niki
pangran lan risidhèn golong

datan eca kula lan adhi puniku
amêngku praja Mantawis
wontên ingkang nungkak nyandhung
yêkti-yêkti tan sagêd sakapti
Wiranagara turnyalon

yèn kaparêng atur kawula puniku
Pangeran Dipanagari
inggih pinuriha nêpsu
supados sakit kang galih
lan risidhèn supados doh

dyan dipati kasbadan tyas manthuk-manthuk
inggih adhi benjing-enjing
risidhèn sami dèn ipuk
supados luntur ing galih
lah dawêg prayogi saos

lan pun adhi prayogine inggih tumut
sowan dhumatêng ing loji
tuwan risidhèn binujuk
ing dalu rêmbag wus dadi
enjing dyan dipati saos

lawan Mayor Wiranagara tumuntur
asarêngan manjing loji
lawan risidhèn wus pangguh
lênggah satata nèng kursi
dyan dipati matur alon

kula atur uning arsa damêl lurung
nambahi arjaning nagri
tuwin putranta sang prabu
bilih wus diwasa benjing
sayêktine kêrêp miyos

jroning praja nitih kareta puniku
putêr angidêri nagri
dene kaping kalihipun
tiyang lit lêbêting nagri
kang sami kulinèng dodol

palakirna wêdalipun sangking dhusun
kang badhe kula adani
ing pêkên Kuncèn puniku
lêrês sakilèn nagari
mangidul trus ngardi anjog

ing patogan pandhawa têrus mangidul
Silarong pijènan nuli
ngidêr Paraga jogipun
têpang ratan ing sênèpi
lèring pasar Kuncèn anjog

nrajang dhusun ing Tompean laju têrus
mangalèripun dumugi
dhatêng ing Ngluwês jogipun
inggih dhatêng ing Têrining
nuntên margi agêng anjog

sayêktine nagri dados saenipun
sapanginggile prayogi
mupangati tyang lumaku
risidhèn mangsuli aris
iya yèn kaya mêngkono

ngo jumurung kabèh rêmbug kita iku
nanging ta parêntah mami
anyuwuna lilahipun
Pangeran Dipanagari
manawa pangeran condhong

tindakêna kabèh rêmbug kita iku
yèn pangeran tan marêngi
wurungêna dèn ta atur
amijèni tan prayogi
sabab wus prajangji ingong

lan Pangeran Dipanagara satuhu
sapa kang awit ngalani
sayêkti tan nêmu ayu
Danurêja lêkas mami
poma dèn èngêt ing batos

kèh santana Ngayogya mung siji iku
pangêmongmu dèn abêcik
ywa nganti kataman rêngu
ya ta radèn adipati
kêju jêtung jrih ing batos

ya ta Mayor Wiranagara lon matur
jêng tuwan yèn wus marêngi
pakaryane margi agung
mugi paringa kintèki
pratôndha sampun rumojong

dados kenging dipun damêl saos atur
mring Pangran Dipanagari
Mistêr Sêmisar agupuh
anundaka karya tulis
tan adangu sampun dados

sinungakên rahadèn dipati gupuh
saksana anulya pamit
tyasira acilik gunung
angrasa antuk piranti
praptaning dalêm agupoh

aparentah pasang anjir pan anêrus
sangking lèr mangidul nênggih
dyan dipati karsanipun
karya marga amarapit
nrajang kalangênan kêbon

patamaninira jêng pangeran wau
ingkang katarajang anjir
kang supaya dukanipun
kang supaya dadya margi
lan risidhèn aywa golong

sangking kêdhik dènira damêl rêridhu
dènya mrih rênggang puniki
lan risidhèn sampun kumpul
Pangeran Dipanagari
dènira akarya kêbon

anèng dhusun Tompean pan sampun pênuh
têtanêman amarnani
durèn manggis pakèl dhuku
pijêtan nôngka kuwèni
gênitri jirak trêmbalo

myang liyane tanêman pêpak sadarum
ngandhap tinanêman asri
puspita kang arum-arum
myang kapulaga têgari
ing pungkuran puspitabyor

ya ta wau kawarnaa
dutanira radèn rêkyana patih
kang dadya manggalanipun
Radèn Bratakusuma
pasang anjir sangking pasar Kuncèn ngidul
tan mawi atur uninga
mring Pangran Dipanagari

ngalèr bênêr ana ngajang
ing Tompean tan paringa tandya apasang anjir
juru kêbon wusnyandulu
arsa atur uninga
gurawalan sapraptanira ing ngayun
mêgap-mêgap daleweran
karingête matur aglis

gusti ulun tur uninga
yèn kagungan dalêm dhusun ing mangkin
Tompean sinipat anrus
badhe kinarya ratan
kalangênan dalêm katarajang anrus
samadyane ing udyana
gusti kang dipun anjiri

jêng pangeran duk miyarsa
turing dasih duka yayah sinipi
jaja bang asumung-sumung
kangsarira dadya rah
nging sinamun pangandika manis arum
hèh sapa têtindhihira
wong kang padha pasang anjir

nêmbah juru kêbon turnya
abdi dalêm Bratakusuma gusti
mèsêm pangandikanipun
ladak Si Bratakusuma
dhêdhêr angkuh mring manira tanpa têmbung
dumèh dutane Danurja
angladaki jênêng mami

bok iya têmbung maringwang
tandya dhawuh mring dasih wolu pinrih
ngrucat anjir kang dumunung
udyana lamun malang
ya Si Bratakusuma cêkêlên gupuh
tabokana ing wong kathah
tanggap ingkang sinungan ling

wotsari lumèngsèr mentar
praptaning gon anjir wus dèn rucati
Dyan Bratakusuma dulu
anjire rinucatan
dahat kurdha mrêpêki kang ngrucat wau
praptane suwara arda
dèn ta sura ngrucat anjir

Radyan Dipati Danurja
kang parentah pasang anjir puniki
Drêmajaya duk angrungu
bramantya amangrêpak
Bratakusuma sinêndhal sing kuda laju
tibèng kisma tinabokan
kancanira anjêjêgi

busanane sinêbitan
kongsi dangu ingungsêbakên siti
mukane galuprut lêbu
sirahe reyab-reyab
kongsi limut tandya dèn culakên gupuh
tangi mlayu nunjang palang
kudane tinilar gêndring

reyab-reyab julalatan
lir wong baring kadanurêjan prapti
tundhuk lawan manindya nung
kaatur purwanira
dyan dipati miyarsa ngungun anjêtung
dene dutane kinarya
pangewan-ewani janmi

dyan dipati ciptanira
lah ta iki sun olèh marga bêcik
laju mring loji wus cundhuk
lan Risidhèn Sêmisar
ngaturakên purwane ingkang tinuduh
pasang anjir kasangsaya
balindhis dipun taboki

ical sipating bupatya
yèn makatên Pangran Dipanagari
dhatêng ing paduka purun
Mèstêr Misar manabda
dyan dipati dhingin mula wêkas ingsun
sira atura uninga
lan Pangran Dipanagari

salahe Bratakusuma
tanpa cara dènira masang anjir
bênêr kang naboki iku
bupati kurang ajar
datan pantês sumiwi marang wong agung
atindak sawênang-wênang
dyan dipati duk miyarsi

sabdane Mistêr Sêmisar
kanggêp ing tyas ajrih anulya pamit
kalilan samana mundur
praptane kapatihan
sungkawèng sakiting priya kalangkung
kagagas saya karasa
ing batin inginggit-inggit

kunêng samana wus lama
manjing pura ri kala anujoni
pangran layat ratu ibu
gêrah kalajêng seda
Jêng Pangeran Dipanagara anuju
anèng kursi dènya lênggah
munggèng palataran masjid

Radèn Dipati Danurja
tinimbalan tan dangu praptèng ngarsi
kangjêng pangran ngandika rum
Danurêja kayapa
aprakara sawah Si Rêjawinangun
dijaluk marang Walônda
sira rampungi pribadi

datan wèh wruh marang ingwang
sabênêre radyan sira nuruti
karêpe Walônda iku
naria jênêng ingwang
bêcik têmên iya karêpira iku
akarya saramèng praja
tan kelangan antuk bêcik

Adipati Danurêja
lir ginubah tyasira têmah runtik
umatur alon asêndhu
kados pundi bêndara
yèn kawula ngêkahi Rêjawinangun
sintên ulun andêlêna
tan dhèrèk dhatêng Walandi

mila kula tan tur priksa
inggih awit dhawuh paduka nguni
botên karsa tumut-tumut
mênggah lampahing praja
ya ta pangran lir sinêbit karnanipun
jaja bang mawinga-winga
tingal dik mangondar-andir

kang idêp mangada-ada
kang sarira kumutug kadya agni
anyandhak canelanipun
madêg sing palênggahan
manabdarda Danurêja sira iku
dahat limut ing pawitan
marga sira dadya patih

lamun yyana jênêng ingwang
apa sira bisa dadi pêpatih
Dipati Danurja matur
gusti badan kawula
dados patih Walandi ingkang anjunjung
kangjêng pangran duk miyarsa
kurdanira andhatêngi

sêngab sru dènya ngandika
jêr cocotmu Danurja datan bêcik
sarwi uwange sinampluk
dene agêm canela
kagyat nênga tutuke kêni tinapuk
tinula-tula ping tiga
kathah jalma kang udani

dahat merang ing wardaya
sanalika cipta lali mring gusti
wus lami ing sêdyanipun
ing mangke jinêmalan
osiking tyas sapa wani mocot ingsun
lamun bêcik lan Walônda
sapa kang wani ing mami

Pangeran Dipanagara
môngsa dadak akên têki
mumbul awor langit biru
môngsa ingsun erama
nadyan bisa arupaa buta sèwu
wus kagêgêm ngastaningwang
sumlap sêlaning dariji

samana lajêng bibaran
Jêng Pangeran Dipanagara prapti
ing Têgalrêja wus mangsuk
panêpèn Selaraja
Dyan Dipati Danurêja kang winuwus
sapraptaning dalêmira
dahat dènira rudatin

wus kasbut wakiling nata
luhur tênggak tutuk wang dèn kasuti
dahat merange tyas gidhuh
osiking kang wardaya
nêmah lina yèn Pangran Dipanagriku
misih nèng nagri Nyayugya
ya ta wau dyan dipati

kathah dènira rêruba
mring risidhèn sarta ngaturkên wadi
Pangran Dipanagri wau
tan sae sêdyanira
mring Walandi lamun dèn uja sakayun
datan sae wasananya
risidhèn datan anggalih

ature Dyan Danurêja
angèngêti dènira wus prajanji
dyan dipati saya sêngkut
dènya bangus Sêmisar
sabên ênjing dhatêng loji manindya nung
ta lyan mung kawatiring tyas
mring Pangran Dipanagari

Sêmisar rinaja-raja
duk samana apatih tuk pambudi
binujuk pinurih wanuh
dhatêng nata dayita
kalaksanan pambangusê manindya nung
ywa kongsi bayantu rêmbag
lan Pangran Dipanagari

lan Mayor Wiranagara
kangjêng ratu mring Sêmisar bantoni
rinojong saaturipun
Dipati Danurêja
dènya bangus saya sêngkut manindya nung
tan suda raosing driya
risidhèn dipun pèpèti

tansah waon-winaonan
Dyan Dipati Danurêja puniki
lawan jêng pangeran wau
mangkya radèn dipatya
lan Sêmisar sakalangkung kanggêpipun
Pangeran Dipanagara
lawan Sêmisar bênggangi

tan patyarsa karakêta
karsanira jêng pangeran ing mangkin
sangsaya karêming ngèlmu
parentahing agama
yèn wong iku lair batinira têrus
yèn bêcik wêdi mring kopar
batal imanê tan dadi

tinampik marang ing Allah
jinabakkên umate kangjêng nabi
rajaputra karsanipun
donya kerat antuka
wus mangkana saya lami-lami wau
pangulu rahmani dina
sèlèh lelakonirèki

kang gumanti kêtibira
Mas Kamalodiningrat awêwangi
ingkang nêtêpkên pangulu
jêng ratu lan Danurja
tuwan risdhèn pangeran datan tinantun
muphakat para wadana
rajasiwi tan kinanthi

kawarnaa narpa sunu
Pangeran Dipanagari
nangsaya alama-lama
karaos-raosing galih
pangulu lami sèlèhnya
wasana ingkang gumanti

pakaryane kangjêng ratu
kalawan rêkyana patih
ingkang ngidini Walônda
dahat sungkawaning galih
mungguh pangulu adêgnya
tan kêna ginawe patih

wajibe karya pangulu
ingkang esah angidèni
ingkang wus têtêp narendra
kang kocap ujaring dalil
saiki Si Danurêja
lan bok ratu ingkang kardi

lamun putrèngsun sang prabu
durung absah angidini
nêtêpkên gawe wilayah
maksih rare madêg aji
pan amung dadya warana
durung saadêge aji

bisane amloya-mlayu
nuruti sukaning galih
mung aywa ilang lurinya
kajaba jêng rama nguni
wus sah dènya madêg nata
agawea barang dadi

wus absah wilayahipun
iya pangulu kang dhingin
yèn iku aywa sèlèha
tan sumêlang ati mami
binalèkkên datan arsa
têmah pamit arsa khaji

rinapu ngakèh tan keguh
marmèng sak ingkang panggalih
awit kêrêp winasesa
kukume marang apatih
lami-lami datan bisa
ki pangulu anglakoni

ajrih benjing kênèng kukum
yèn praptaing jaman akir
sangsaya dahat kagagas
ing driya sang narpasiwi
èngêt dalil jroning towah
wilayahe kang ginalih

kalamun ta ana ratu
durung akil madêg aji
durung sah gawe wilayah
katêmuning pikir mami
pangulu iki durung sah
ningkahake wali kakim

anindakna marang kukum
durung sah prakara nagri
durung wilayahing nata
Danurêja iku patih
bok ratu dudu narendra
lamun mangkono saiki

bubrah anggêre kang kukum
nalimpang ujaring dalil
jêng pangran amungsawarat
lawan sagunging pra mukmin
mupakat para ngulama
sangsaya rêntang kang galih

tandya tur surat jêng ratu
mentar caraka wus prapti
surat tinampan binuka
sinuksma sajroning galih
kadriya têmbunging surat
nulya winangsulan aglis

nanging salah têmbungipun
pinaringkên duta aglis
nêmbah lèngsèr sampun prapta
Têgalrêja wus apanggih
surat tinampèn pangeran
binuka sinuksmèng galih

pangulu lami tan ayun
wus sèlèh aywa pinikir
sun isin ucaping jana
apan sampun dèn adêgi
tan uning rasaning kitab
dalil kadis tan udani

pan wus kaidèn puniku
mring risidhèn ing Mantawis
sampun tan wontên rinêmbag
prakawis sampun adadi
datan kenging ingowahan
sintên kang purun Walandi

sanadyan wania iku
mangsi sagêda mungkasi
ujêr kang darbe wawênang
wontên praja ing Mantawis
inggih samangke Walônda
têbih dhatêng dalil kadis

kanggêg tyase narpa sunu
myarsa wêkasaning tulis
surasane kang nawala
sêngak dahat anyayêngit
angandika narpa putra
bok ratu iki tan kêni

prajane pinrih ayu
apa baya wus pinasthi
rusake prajèng Ngayugya
cêp kèndêl sang raja siwi
tan arsa amunasika
tan ana walang asisik

wus lami ingkang winuwus
wong pinggir ingkang winarni
sagunging kang darbè anak
pra sami kèndêl lan laki
sadaya kakim walinya
ki pangulu datan wani

ningkahakên sadayèku
marang ing têtiyang pinggir
sawab punika boyongan
kawulane narapati
datan kêna aningkahna
wong ing pinggir wali kakim

ingkang ningkahakên ratu
mangke ratu dèrèng akil
dèrèng sah gadhah wilayah
sayêkti ewuh kang ngèlmi
dadya pangulu rêmbagan
lawan sagunging wong alim

sadaya rêmpêg kang rêmbag
Pangeran Dipanagari
sampun sah paring wilayah
paningkahe wali kakim
wong pinggir dalile kitab
rêmbag ngaturi udani

dhatêng jêng gusti jêng ratu
mijil sangking kyana patih
manjing pura sampun prapta
katur jêng ratu jurungi
ngungun kaduwung ing driya
dènira mangsuli tulis

tanpa rêringa satuhu
marma kagagas ing galih
wasana mangsuli sabda
iya dhawuhana nuli
si pangulu konnên seba
tumuli nyuwuna idi

têtêpe dadya pangulu
nyuwuna palilah dening
prakara paningkahira
wong pinggir kang wali kakim
Adipati Danurêja
lèngsèr praptèng wisma nuli

utusan marang pangulu
Kamalodiningrat nênggih
pêpak kêtib modinira
myang ngulama ingkang alim
limit munyêt mêmêt lamat
lir sela munggèng jro warih

yèn katiga mangsanipun
ramyang-ramyang sangking warih
tan katingal selanira
kalimput luputirèki
nênggih kalamun inidak
lunyune anglêliwati

kaum tyase kadi wolu
muluk anèng ngawiyati
milang-miling amangandhap
maspadakkên pitik cilik
manawi pisah biyungnya
sinambêr sangking wiyati

mangkana budining kaum
kalamun micara ngèlmi
lir wolung muluk ngawiyat
silêming rat lir wus gaib
mubêng putêr wicaranya
calêkit angarah melik

parecetan kang winangun
lunyune kapati-pati
datan kêna dèn idaka
wicarane aniwasi
satuhune datan liyan
mamrih melik anggalêdhis

ya ta wau dutanipun
rahadèn rêkyana patih
rawuh ing surambi gêpah
pangulu dènya ngurmati
tandya dhawuhkên timbalan
kang sangking rêkyana patih

têrang sangking kangjêng ratu
pangulu andika tampi
dhawuhe rêkyana patya
andika seba dèn aglis
lan kabèh para ngulama
tuwin kêtib miwah modin

mring Têgalrêja puniku
kangjêng ratu angidini
ature para ngulama
kang sami murih basuki
Tuwan Risidhèn Sêmisar
wus kaparêng lan ngidini

dyan dipati wus jumurung
rêmbage sagung wong alim
rèhning sampun amupakat
dalilipun kitab pêkik
Pangeran Dipanagara
ingkang wajib angidini

punika putra kang sêpuh
mring Kangjêng Sultan Matawis
kang darbe waris nagara
ki pangulu Kamalodin
dhêku umatur sandika
lumawat karsaning gusti

tandya bidhal mas pangulu
ing Têgalrêja wus prapti
warnanên sang narpa putra
pinarak ngisor kumuning
pinarak sela gêgilang
waspadèng sang raja siwi

praptanira mas pangulu
sakancane pra ngulami
kinèn ngirid punakawan
wus kerit tumamèng ngarsi
gantya pangeran mangrêmpak
jawab asta ganti-ganti

jêng pangeran ngandikarum
kadingarèn sira prapti
baya lamun ana karya
pangulu umatur aris
marikêlu dahat jrihnya
muka lir konjêm ing siti

gèn amba dados pangulu
wontên nagari Mantawis
sasulih nyêpêng agama
paningkahê tiyang pinggir
myang yatin kang tanpa bapa
wali kakim kang abranti

ujêr jêng paduka gusti
kang wajib darbe Mantaram
sampun sah dalêm dalile
Pangéran Dipanagara
mèsêm duk amiyarsa
dhingin tungkul apa iku
datan ina sangking ingwang

ingsun wus ngaturi peling
layang ingsun winangsulan
dahat kasaru têmbunge
tan pantês dèn rungokêna
larane galih ingwang
praptèng dina iki ingsun
maksih jarêm katingalan

ewa mangkana saiki
pangulu ingkang supama
datan angidèni ingong
jênêng manira druhaka
dinukan ing suksmana
gadhangan sariraningsun
kalêbu wong nganiaya

ingkang kaya jênêng mami
jêng pangeran angandika
iya sun idini kowe
aran Kamalodaningrat
dadya pangulu sira
anèng praja ing Mantarum
Ngayugyakartadiningrat

sun pasrah kukum agami
pangulu duk tampi dhawah
sujud sukur ing Hyang Manon
kêtib modin pra ngulama
anêksèni sadaya
sampun sah dadya pangulu
miturut printahe sarak

badal adêgira nguni
kang sangking radèn dipatya
ya ta jêngpangerangalihe
padhang sumilak atêrang
nyipta nugrahèng Suksma
ing samangkin kang dhumawuh
tatane agama sarak

sasmita dhumatêng abdi
mijilakên dhêdhaharan
nulya sarêng dhahar kabèh
warata sagung ngulama
kêtib modin sadaya
sawuse bujana nutug
tan adangu lajêng bibar

sadaya suka kang galih
ki pangulu praptèng wisma
saksana lajêng lampahe
umarêk rêkyana patya
tan adangu wus prapta
Kapatihan sampun tundhuk
lan Dipati Danurêja

umatur rèhnya tinuding
ing purwa madya wasana
Dyan Dipati Danurjane
manggut mèsêm sêmu ewa
katarèng solah nitya
tata tita lamènipun
Pangeran Dipanagara

tan kèndêl dènya nênêpi
kadi ngadat saban-saban
utawi dènira maos
kitab Kuran miwah layang
gonta-ganti winaca
tan ewah sangsaya wuwuh
karsanira jêng pangeran

dènira brôngta ing ngèlmi
tuwin dadya sêsanakan
lawan pra ngulama kabèh
kang sampun alim ngèlmunya
dèn tindaki pribadya
dhumatêng ing wismanipun
laju dhatêng masjid salat

narpaputra bêkta dhuwit
ringgit uwang miwah dinar
sinèlèh nèng masjid gène
tandya salat rajaputra
sakadar karsanira
trakadhang binuwang iku
anèng marga parapatan

lamun lumampah kapanggih
sujalma ingkang musakat
pêkir mêskin myang liyane
sami pinaringan arta
ya ta raja pinutra
tyasira saya kagugu
mring Dipati Danurêja

miwah mring Wiranagari
ginugu tansah kagagas
saya ngranuhi gêrahe
wardayanira pangeran
têmah osiking driya
yèn ta upama puniku
tan dèn ajani Sêmisar

mokal kalamun awani
akarya sawênang-wênang
nutuh sarirane dhewe
dhat èngêt wardayanira
puluh-puluh ta iya
ni bok ratu karsanipun
angubungi ing pratingkah

samubarang ing prakawis
Danurja Wiranagara
lan Sêmisar kang tinaros
puniki tan pisan-pisan
lamun kinarsakêna
Pangran Dipanagarèku
karantan wiranging driya

Si Sêmisar rina wêngi
manjing pura tanpa môngsa
katon têmên ing camahe
karaos praja Ngayugya
wus datanpa kajia
dadine nagara kumprung
rusuh tataning agama

awit Si Wiranagari
kalawan Si Danurêja
ngorak-arik gawe rusoh
tan pisan ngambah agama
Sêmisar wêruh apa
wong roro iku kang nuntun
bêbujuk marang Sêmisar

marmèng gêlêm sabèng puri
iya Si Mistêr Sêmisar
môngsa liyaa si bêthoh
iya ingkang gawe akal
sêsintrèn jêjaruman
iya marang ratu ibu
amung amurih kandêla

mila dahat ing rudatin
Pangeran Dipanagara
Danurêja panggawene
lanwan sang sri padmiswara
asringmlimpingi basa
pangeran supaya bêndu
wania dhatêng Walônda

ingkang kacathêt ing wingit
dayita lan Danurêja
Wiranagara katrine
dahat pamurihe mringwang
cêlaa lan Walônda
têmahan maro mratêlu
galihira jêng pangeran

rumôngsa bilih kawawi
ngêjur praja ing Ngayugya
sapa kang dèn andêlake
Danurja Wiranagara
bisaa dadi buta
anganggoa êndhas sèwu
môngsa ingsun gumingsira

ginêntur dènya martapi
Pangeran Dipanagara
kêkuwu anèng Salarong
awit angait wong desa
katingal gèsèhira
Mistêr Sêmisar wus wêruh
yèn Pangran Dipanagara

karsane gèsèh lan nguni
ya ta wau kang winarna
sawiji dina sang sinom
jêng ratu lênggah nèng pura
nimbali Danurêja
kèrit umanjing kadhatun
tinimbalan amangarsa

rahadèn rêkyana patih
marêk ing nata dayita
jêng ratu lon andikane
hèh Danurêja kaya pa
samêngko kang pawarta
Pangran Dipanagarèku
mungguh pamiyarsanira

ri ratri arang nèng panti
subrata amati raga
kulinèng guwa Silarong
baya ta karêpe ika
karsa madêg narendra
ngêndhih prajèng ing Mêntarum
yèn iku dadi karaman

abot sêngsangganèng pasthi
katara ingkang pratingkah
manindya nung pamyarsane
sumêblak padhang tyasira
upamane trênggana
lami kalimput ing mêndhung
mangkya kasilir maruta

ima sirna langit barsih
trênggana katon anglela
têmah umancur sunare
kapinujon dhawuhira
lawan raosing driya
timbalane kangjêng ratu
wasana alon turira

akathah dènya mêwahi
ingatur datan sêmbada
sabab èngêt nalikane
tinapukan ing canela
lawan asring dèn ucap
dènya dadya patih iku
wit Pangran Dipanagara

ature radèn adipati
dhatêng ing nata dayita
kados kasinggihan mangke
kawula miyarsa warta
gumrah ing tiyang kathah
putra dalêm sang binagus
Pangeran Dipanagara

badhe lêlanandon jurit
adalêm nginggil turôngga
tan arsa kungkulan mangke
inggih dhumatêng Walônda
nadyan sun dadya nata
tan arsa lamun kêwêngku
nênggih dhumatêng Walônda

punika sinêdyèng galih
pan botên arsa kaprintah
dhatêng ing kangjêng guprêmèn
dhawuhipun sring kawêdal
dhumatêng abdi kathah
duk miyarsa kangjêng ratu
andikane awor duka

matur malih kyana patih
timbalane kang wus mêdal
kadhawuhakên abdine
Lônda iki lawas-lawas
sayêkti saya ngrêbda
pasthi tèk bumi Mantarum
kabèh kêna mring Walônda

kula miyarsa pawarti
ature rencang kawula
mirsa piyambak rêmbuge
têngga regol damêlira
bapakipun punika
ngabdi pangeran pukulun
inggih wontên Têgalrêja

punika kang angsung warti
kalamun putra paduka
inggih asring dhawuhake
badhe mêdal karya kutha
wontên Silarong arga
ya ta wau kangjêng ratu
samana duk amiyarsa

pangandikanira aris
kalamun kaya mangkanaa
gêdhe bangêt pangarahe
arsa angrata rat Jawa
tur môngsa nguwisana
mundhak gubrasipun iku
Danurêja yèn mangkana

sira mênyanga ing loji
tutura Mistêr Misar
aywa kabanjur karêpe
yèn iku ngangsi kasèpa
datan wurung Ngayugya
gègèr têmahan ra-uru
pasthi abot sangganira

Pangeran Dipanagari
linulutan marang janma
tan wurung glis kèh balane
kangjêng ratu èngêt ing tyas
cêp kèndêl dènya nabda
ajrih manawa kalajuk
dhawuhe marang Danurja

wasana ngandika aris
hèh Danurêja mêtua
padha pikirên bêcike
ya lawan Mistêr Sêmisar
yya nganti tundha bema
dene bêcik pangrêmbugmu
kya patih nêmbah wus mêdal

sagunung kut sukèng galih
laju mring loji kewala
tan amampir mring dalême
lampahira sigra-sigra
panggih Mistêr Sêmisar
wusing tabe-tabe lungguh
anèng kursi jroning kamar

kyana patih matur aris
dinuta sri padmiswara
ngaturakên ingkang tabe
katur dhumatêng paduka
ing kaping kalihira
tuwan kawula dèn putus
kangjêng ratu paring pirsa

yèn Pangran Dipanagari
ing samangke arsa mêdal
karya pura nèng Silarong
sumêdya purun Walônda
badhe umadêg nata
rat Jawa arsa winêngku
wus amucung wadyakuswa

siji dhawuh mindhak manak pitung puluh
Risidhèn Sêmisar
duk miyarsa tanpa angling
jroning driya atur puniku uninga

tan alimut dyan dipati aturipun
mila tan nênabda
sangking sih dhatêng apatih
kawratan sih mring Pangran Dipanagara

bibar sampun kunêng gantya kang winuwus
antara wus lama
Pangeran Dipanagari
sangsayarda tyasira sang rajaputra

wontên wadu kadhaton myang liyanipun
ngaturi uninga
ing samangke narpasiwi
wus katarka tan arsa sob Walônda

narpasunu dahat sungkawaning kalbu
supe dhahar nendra
tandya nuduh marang dasih
Jamustapa kinèn nêpi mring Jimatan

makamipun Jêng Sinuhun Sultan Agung
apan andêdagan
mung bêkta rowang sawiji
sampun prapta ing dalêm malêm Jumungah

gya malêbu juru kunci atut pungkur
nama Kyai Balad
dènya dêdagan saratri
langkung asrêp dalu kathah kang rubeda

akumutug dupa andonga sadalu
ingkang muga-muga
kang sumare paring wangsit
awon sae pinaringana ngalamat

wêktu subuh samana Ki Balad wau
nyorog kuncènira
kang langse binuka aglis
duta kalih malêbêt linggih ing dagan

arêrêsik sarean Jêng Sultan Agung
kanan keringira
sadaya sampun barêsih
tandya lungguh adonga Jayamustapa

sarwi matur yèn dinuta narpasunu
sampurna turira
têngah langse dèn tingali
pan katingal ambrêbak awarni rah

abang dhapur bundêr sapiring gêngipun
prênahe ingkang rah
têngah ing langse puniki
astananya Jêng Sultan Agung Mantaram

awas dulu wus waspada tandya mêtu
praptèng jawi tanya
dhumatêng ing juru kunci
kados pundi ing têngah langse wontên rah

punapa wus abang ing salaminipun
ngadat nguni mila
Ki Balad alon nauri
inggih kula gêtun ngungun duk uninga

ingkang abang ing wingking datan kadulu
wus karsaning Allah
bakale ing tanah Jawi
akathah kang badhe tumibèng nglêmah

rusak ayu wus pinasthi takdiripun
tan kenging tinambak
kalamun praptaning takdir
tandya pamit mantuk Ki Jayamustapa

tan cinatur ing marga pan sampun rawuh
ngarsane pangeran
katur saliring tinuding
dahat ngungun duk myarsa ingkang carita

ngandika rum baya wus ing pasthènipun
bakal ana pêrang
talatah ing nungsa Jawi
akèh gêtih wutah tumiba ing kisma

nadyan wiku pandhita kang agung-agung
kinèn nulakana
lamun wus prapta ing janji
tanpa gawe panulake para tapa

ujêr makluk muhung sadarma lumaku
lamun sira bisa
iya ngambila sirèki
kêmbang Jayakusuma lamun tan bisa

banjur anrus mangalor lakunirèku
nèng pasir dagana
yèn uwis dagan tumuli
amampira mring gumêlêm andagana

lamun uwus lajua munggah mring gunung
Tasikwindu kana
ing cahya nêpia nuli
pakiringan myang ing Nglawèt nênêpia

pan ing ngriku yêkti ana tandhanipun
praja ing Mantaram
ala atanapi bêcik
dina sesuk tumuli sira mangkata

dimèn milu janoni ing saparanmu
lan atmajanira
Abukasan aywa kari
Kyai Mupit ing Guyangan ampirana

bèn tumuntur kang wus wêruh prênahipun
kalawan wong desa
ngajaka salah sawiji
ngandhuta wang dimèn yya susah nèng paran

tan winuwus dalu enjinge malêbu
marang Selaraja
nyuwun pamit marang gusti
pinaringan dhêsthar kang wêkas sapisan

tuwin sangu tôndha wakil sang binagus
wus pinaring donga
lumèngsèr laju lumaris
nèng Guyangan Ki Mupit pinuju lunga

kinèn nusul praptanira datan dangu
tandya dhinawuhan
timbalane kangjêng gusti
Kyai Mupit datan sawala ing karsa

pan sadalu nèng Guyangan enjingipun
budhal lampahira
praptèng Ngayah dhusunèki
kawan dalu sipêng dhusun Ngadirêja

nèng masjid gung pan amung sipêng sadalu
enjinge umangkat
angambah têngah wanadri
sru kalunta nèng Srayu kalangan toya

bangawan gung santêre kalangkung-langkung
anjog ing samodra
dangu nganti pinggir kali
nuju suwung janma kang tunggu baita

sami salat munggèng sawetaning ranu
wusing bakda salat
sadaya awas ningali
wontên bajul angambang têngah bêngawan

agêngipunbuaya kalangkung-langkung
gigirê saklasa
sami tab-taban kang ati
aningali buaya ingkang angambang

tan na dangu dhatêng kang têngga parahu
dèn uwuh gya mara
tandya sinabrangkên nuli
bajul ngêlêm bajul katrajang ing palya

wilahan sabrang wetan sampun rawuh
nulya sami numpak
tyasira sami kawatir
nèng baita samya munajat ing Suksma

tan adangu kang palwa pan sampun rawuh
sabrang kulon inggal
sami mêntas dharat nuli
lumaksana anurut pinggir samodra

samyandulu ing satêngah samodra gung
pan wontên mancingan
katut ing ombak ngalingi
kambang-kambang sangking ing pulo Barambangan

praptèng ujung manjangan pitu lumayu
malêbêt ing wana
mèh sumuruh Sang Hyang Rawi
lampahira prapta anèng ing Têlacap

desa samun wus kadi alas kang agung
ngupaya sipêngan
kaume tilas patinggi
sami sipêng wismane modin Tilacap

dalu nêmbung ki modin kalamun rêmbug
kularsa tirakat
dhatêng pulo Nini-nini
lajêng dhatêng ing pulo Majêthi pisan

sing kapencut kula dahat ayun wêruh
lah kadya punapa
sêkar jayakusumèki
sangêt têmên gèn kula ayun uninga

lon sumaur Kyai Rêsayuda wau
yèn sampeyan arsa
tindak mring pulo Majêthi
pan akathah puniku waragadira

satus ringgit mangke kula têrkên bagus
alampah baita
marginê pulo Majêthi
inggih lajêng dhatêng pulo Nini pisan

Kyai Jayamustapa alon sumaur
lan Ki Mupit nabda
tambanganê tan kawawi
satus ringgit nyukani dhatêng andika

nadyan kirang kawula pan botên sanggup
gih sande kewala
Ki Mupit wacana aris
kula dika têrkên dhatêng masjid Sela

nedha pintên inggih têtambanganipun
Kyai Rêsayuda
alon dènira mangsuli
kalih reyal yèn dhumatêng masjid Sela

rêmbag sampun gya kinêncèng opahipun
enjangira budhal
anumpak baita alit
kambang-kambang kumbang têngah samudra

Kyai Jayamustapa lan Kyai Mupit
lan sakancanira
nèng palwa lampah jaladri
baitane kambang-kambang

lautira anakane kang jaladri
ngilèn lampahira
ambênêr tan nolinolih
masjid Sela wus katingal

langkung enggar sadaya raosing galih
ngrasa têkèng paran
prasami inggar kang galih
palwa minggir sampun mêntas

wêdhi tasik tandya binuwangan aglis
rumput binubutan
lawanging masjid wus rêsik
anulya karya dahana

damar murup sadaya sampun umanjing
jroning masjid Sela
ulêngan kukus nglimputi
labêt agênge kang dupa

dahat mulêk kang kukus amrik amingin
kabèh sami donga
panjanga yuswaning gusti
sami dhikir wirid sigra

pan sadalu tan wontên ingkang aguling
nênuwun mring Alah
byar rina samya umijil
sangking jroning masjid Sela

manjing mêdal raina datan winarni
wayah wêgtu ngasar
prasami manjing ing masjid
yèn dalu asalat kajat

anênêdha mring Allah kang Maha Suci
arjaning Mantaram
sampun wontên kawis-kawis
jêng pangêran salamêta

Ki Janodin sakêdhap dènira guling
sinungan sasmita
jêng pangran katingal nitih
anênggih sapi gumarang

agêngipun andaka lir pêndah wukir
nging lêmbu punika
katinggal sikilirèki
kacancang oyot balaran

pan pinaksa kang oyot pêdhot tumuli
pangran eca numpak
lêmbu mamprung tan kaèksi
iku sasmita kang prapta

Ki Janodin kagèt tangi dènya guling
ngungun impènira
sampun kacathêt ing galih
kaya ngapa jêng pangeran

kalih dalu nèng masjid Sela nênêpi
enjingira mêdal
samya numpak palwa malih
wangsul wus praptèng Têlacap

tandya mangkat kang sinêdya mring pasisir
Ki Jayamustapa
sakancane sami bali
mangetan nabrang bangawan

sampun prapta Ngadirêja kilènèki
ngalèr lampahira
ngambah Wanapringga wêrit
wirandhangun anèng marga

kalih dintên lampahnya wus praptèng pasir
lamine winarna
pitung ari pitung ratri
tirakat nèng pasarean

wusing kono alajêng lampahirèki
tan kawarnèng marga
Pringapus kèndêl salatri
ing Gumêlêm sampun prapta

wontên ngriku sami akèndêl saratri
nêpi pasarean
sing pra wali kang utami
nênuwun ingkang barêkah

kang pininta arjaning nagri Mantawis
aywa kongsi rusak
rinaksaa ing miliki
lajêng minggah mring aldaka

wukir luhur sungil margane arumpil
duk kala samana
nèng wana sapucak wukir
udan adrês wor maruta

sakalangkung asrêpe kapati-pati
mawor pôncawora
gumlêdhêg swaraning wukir
dhadhêmit umyang nèng tawang

ar-ur ar-ur swaraning lêlêmbut muni
ta sangprênahira
tan têbih swara mrêpêki
tan kèndêl tumêkèng enjang

byar raina samya mudhun sangking wukir
Gumêlêm wus prapta
lajêng ngalèr lampanèki
Pakiringan kang ngankang sinêdya

kawarnaa samana lampahnya prapti
nêpi nèng ngastana
saratri makamnya wali
kang aran wali Prakoswa

duk ing ratri wontên sasmita kaèksi
ingkang langse musna
kombul binakta ing angin
kayu agêng kathah obah

tandya lajêng mring Cahyana sampun prapti
ya ta nèng Cahyana
sadalu dènira Mupit
kang langse datan katingal

duk samana Jayamustapa lan Mupit
dahat susah ing tyas
sasmitane tan ngenaki
dalajad nagri Mantaram

apa baya nagara Ngayugya iki
arêp karusakan
jalaranê apa benjing
rusake prajèng Ngayugya

enjing lajêng mring gunung Lawèt sawêngi
sipêng wontên marga
enjinge mancat mring wukir
pasarean sampun prapta

wus andonga munajate wanti-wanti
nêdha maring Allah
kang barkah sinare ngriki
tan dangu wontên sasmita

tan antara langse ical tan kaèksi
jurang ardi bêngkah
laju jugrug ponang siti
longsor ngalor mring jêjurang

duk samana Ki Mupit osi king ati
sasmitaning Allah
pra wali rasane nunggil
sêmune agudhandhangantan antara mudhun sangking wukir
Kyai Mupit lan Jayamustapa
wirandhungan sakancanê
pikir sajroning kalbu
kang pinikir sasmita sami
rasan sambi lumampah
Ki Mupit amuwus
môngsaborong ingkang murba
amisesa kang amêngku bumi langit
gêmah rusake jagad

linebura kongsi rontang-ranting
mangsi wontêna kang saged malang
pasthi dadi sakarsane
Ki Janodin sumaur
amangsuli ujare Mupit
lêrês dhawuh sampeyan
têrus ngèlminipun
Allah kang murba misesa
wahdaniyat anane jagad puniki
wit ora maring Allah

alon-lonan mangetan lumaris
ing Cibarang lampahira prapta
laju mring pasareane
ngastana sampun rawuh
laju sami andon nênêpi
sadalu nèng astana
enjing munggah gunung
Mrêbabu prapta ing pucak
ngarga dalêm dènira sami alinggih
ngasokakên ambêkan

sawêtara napase wus aring
mancat minggah arsa wikan kawah
côndragumuka swarane
kayapa warnanipun
pan gumuruh swaranirèki
gya mudhun miyat kawah
dulu kaduk purun
Kiyai Jayamustapa
angungkuli wau dènira ningali
katampêk kukus kawah

laju sumaput panonirèki
napasira mapêt datan mêdal
larut abiyas cahyane
kurang sathithik lampus
gya ginèndèng mundur tumuli
dangu dènya kantaka
samana wus emut
bibar wangsul prênahira
mudhun jurang dahat jro kalangkung sungil
sarwi dipun rêrômpa

mring rowange kang sami jagani
ngarga dalêm lampahira prapta
pêtêng limêngan gununge
tandya ampuan rawuh
barat agung jawah barêngi
lesus sru pôncawora
swara ting galudhug
pêtêng dhêdhêt sabuwana
kadi wêngi ampuan gung ingkang prapti
atis kaliwat-liwat

dhasar tuwa lawan kurang bukti
pan pinarêk ampuanèng arga
Jayamustapa sambête
tan wurung ingsun lampus
uwang titir kang waja gathik
praptane kang ampuan
nuju wanci bêdhug
wanci asar sirna ilang
kang ampuan padhang brêsih surya mijil
maruta sirêp sirna

enjing samya tumurun sir wukir
tan kawarna lampahirèng marang
desa Pênthongan praptane
pan lajêng minggah gunung
Mrapi têpi kawah nanêpi
kalih dalu nèng kawah
ya ta sami mudhun
langkung èwête kang marga
duk unggahe kang marga langkung asungil
jurange lamat-lamat

kurang thithak mèh wangsul ing margi
awit sangking angèle kang marga
yèn aywa dahat wirange
prapta ing ngandhap sampun
lajêng mantuk lampahiraris
sèkêt dina nèng paran
kadalon nèng Jênu
lampahira sampun prapta
ing Kuwalon sipêng sadalu nèng masjid
Ki Mupit asupêna

tiyang sêpuh satunggal marani
namanira Ki Gêdhe ing Sela
alon wau panabdane
Dipanagara besuk
pêksa karêp amurwèng jurit
ngrata agama sarak
jinurung Hyang Agung
sinung rahmat ing Hyang Suksma
nanging ana bekarêncane benjing
sisip sêmbir ngalênthar

yèn sumimpang ing patang prakawis
ujub riya têkabur sumêngah
pasthi lulus sakarêpe
yèn adoh têka iku
yèn narajang patang prakawis
lamat idayat bênggang
kongsul wahyunipun
lamaning ana begalan
yèn tan awas murungkên bakal narpati
rowangnya laku ala

kawarnaa enjing gya lumaris
wêktu mahrib praptèng Têgalrêja
sampun katur sadayane
tandya ngandikan gupuh
praptèng ngarsa sadaya sami
andhèr munggèng ngayunan
pangran ngandikarum
kabèh padha kaslamêtan
kang dinuta sadaya umatur aris
angsal bêrkah paduka

jêng pangeran andika malih
kaya paran mungguh lakonira
awit angkatira biyèn
tansah dadya tyas ingsun
apa baya kang sira panggih
wangsit miwah wasita
Ki Mupit umatur
tuwin Ki Jayamustapa
dhawah tuwan sadaya ulun lampahi
pan sampun kalaksanan

mung satunggal ingkang tan dumugi
inggih dhatêng panggenaning sêkar
jayakusuma sababe
kathah prabeyanipun
abdi dalêm datan kadugi
anyukani prabeya
dhatêng tiyang dhusun
sadaya sampun kalampahan
kabèh katur miwiti praptèng mêkasi
lamat wangsit sasmita

ing sasolahbawane nèng margi
datan wontên ingkang kaliwatan
pangeran alon sabdane
dahat tarimaningsun
kèndêl mosik sajroning galih
lamun kaya mangkana
pralambang kang dhawuh
iya praja ing Ngayugya
ara-uru jalaran sêka ing mami
têrus karsèng Hyang Suksma

bibar mantuk sadaya prasami
jêng pangeran pan kantun priyôngga
nèng Selagilang prênahe
putêk tyas amargiyuh
ngraosakên sagunging wangsit
kang wus sami dhumawah
driyanya kagugu
kagagas karasèng driya
kaya paran yèn ingsun jumênêng aji
anèng prajèng Ngayugya

yèn Walônda milu amêngkoni
dahat gèsèh lan daliling kitab
dadi gawe tanpa gawe
ingsun mikir kadhatun
ing ngayunan ingsun tinagih
ewa mangkono uga
yèn wus têgdiripun
yèn ingsun dadi jalaran
panêdhaku ing Allah kangMaha Sukci
sun duga jinurunga

jumênênga narendra agami
ngadêg anèng ing rat nuswa Jawi
ambaboni nglakokake
sarake kangjêng rasul
aywa campur agama kapir
Allah anyantosakna
paringa pitulung
marang ing kajat ingwang
lan sagunging kang manut agama nabi
niyakèng nabibullah

santosaa kang sarta basuki
anèng dunya tumêkèng akerat
tinarimaa ing imane
tandya salat ing dalu
kajat kaprês raosing galih
ya ta ana suwara
munggèng karnanipun
dumêling atela-tela
kagyat wungu tandya utusan nimbali
Kyai Jayamustapa

praptèng ngarsa pangran ngandikaris
marma sira sun timbali enggal
sapungkurmu datan suwe
ngong salat kajat iku
ana swara luwih dumêling
munggèng ing karmaningwang
mangkana kang tutur
wus rinilan dèning Allah
dadya ratu aywa têkabur sirèki
yèn nrajang datan dadya

apa swara iya têka eblis
apa têka wisiking molekatingwang
Jayamustapa ature
sumanggèng sang aulun
mênggah sangking pamanggih mami
inggih sangking malekat
sawab jêng pukulun
lêbar sangking salat kajat
sanès eblis pangeran ngandika aris
apa karsaning Allah

kawulane darma anglakoni
ingong pasrah karsaning Hyang Suksma
jêr kawula datan darbe
bênêr kalawan luput
atas Allah ingkang akardi
Mustap ya wus muliha
nêmbah tandya mundur
jêng pangeran sêsarean
anèng Selagêgilang lajêng aguling
munggèng ing somayana

tata tita samana wus lami
Danurêja lan Mistêr Sêmisar
sami dahat kawatire
têlike wantu-wantu
nyatakakên mawanti-wanti
Dyan Dipati Danurja
angaturi rêmbug
risidhèn dèrèng pracaya
ing samangke wus nyatakake pribadi
datan sumêlang ing tyas

ya ta Pangeran Dipanagari
den aturi pista tan kalilan
ambêkta abdi kèh-akèh
pangran graitèng kalbu
Lônda têmên arsa ngalani
pan ingsun ingaturan
bujana loji gung
tan awèh anggawa rowang
tôndha tuhu Sêmisar arsa ngapusi
ingsun srahkên Hyang Suksma

lamun Allah durung amarêngi
sakarêpe sayêkti tan bisa
gawe piala ing mangke
tindak sang raja sunu
praptèng loji sandeyèng galih
manungku maring Allah
pasrah jroning kalbu
lênggahe owah lan adat
cêlak abdi sadaya tan parêng têbih
Sêmisar marêk nabda

jêng pangeran kawula aturi
pinaraka jro loji kewala
pangran nabda enak kene
Sêmisar malih matur
sun tingali pangran ing mangkin
sungkawèng kang wardaya
paran marmanipun
hèh Sêmisar wruhanira
datan mari gêrahe panggalih mami
lamun Si Danurêja

iya lawan Si Wiranagari
isih mèlu ngrèh prajèng Ngayugya
datan amari yêktine
Sêmisar malih matur
lah suwawi manjing ngloji
bab punika rinêmbag
pangeran tan ayun
satêmah Mèstêr Sêmisar
apakèwêd tanduk dènya karya sandi
wasana angrarêpa

angrakêti kang têmbung sumèh mrik
kang sumaos sampun kawistara
angasih-asih ature
arapêt lumêr arus
datan môntra yèn darbe kapti
samana karsanira
arsa nyêpêng wurung
wus dangu tandya bibaran
Mistêr Misar arapêt têmbungnya manis
tan wontên ewahira

sampun lami dinugi wus lali
jêng pangeran malih ingaturan
tindak dhatêng loji gêdhe
pangeran datan ayun
asêngadi lagya kêkêling
Sêmisar anggraita
yèn pangeran wus wruh
ingkang dadya karêpira
datan lami nulya dèn aturi malih
mring bêdho bujana

pista agêng kumpul lan Kumpêni
Mistêr Sêmisar kang darbe nadar
pangeran têdhak karsane
ambêkta wadya satus
pêpilihan dasih ginangsing
pangeran nitih rata
ing bêdhaya rawuh
Walandi prajurit kathah
wus miranti nèng kantor jroning loji
pangeran anèng jaba

dèn aturi mring risdhèn tan apti
wali-wali ngaturan malbêta
pangeran puguh karsane
nèng jaba bae ingsun
enak isis asilir-silir
môngsa si ngarah beda
Sêmisar anjêtung
wus anyana kawanguran
lêbar pista bubaran pra sami mulih
praptaning Têgalrêja

jêng pangeran anggrêgut ing galih
têmah ngadêg suraning wardaya
myarsa rêmbuge wong akèh
sinunduk yêktènipun
lan risidhèn pratingkahnèki
kumpul lan Danurêja
sabayantu rêmbug
Kangjêng Pangran Pakualam
badhamine ingkang wus mashur mring Jawi
apan arsa kinasap

Têgal pinurwasèng jurit
wikan dalu atanapi siyang
Pangran nyipta wus pasthine
Allah kang Maha Agung
sun murwani ing aprang sabil
lah iya pati apa
manungsa linuruh
kajaba pati utama
donya ngakir tumindak sarengat nabi
atas karsaning Allah

pan kawula tan kênèng sumingkir
mati urip lara lan kapenak
api ora andikane
kabèh sarupaningsun
wong ing Têgalrêja yèn wêngi
aywana jroning omah
gêgaman ywa kantun
padha anènga ing dhadhah
lan maninge wong desa para pratinggi
kang padha trêsna ingwang

padha jagaa ingsun yèn wêngi
kalaksanan dalu sami jaga
nèng dhadhah sagêgamane
kasusrèng ing adhusun
ingkang trêsna mring kangjêng gusti
jaga mring Têgalrêja
dahat kathahipun
tigang atus winatara
lamun siyang pra sami bibaran mulih
maksih angon iriban

bawanira wadya kèh tan kêni
warta gumrah sajroning nagara
malah wuwuh pawartane
tan kêndhat sabên dalu
jalma prapta sêlur anggili
marang ing Têgalrêja
ngadeg barisipun
parentah marang wong desa
poma-poma aywa pêgat ngati-ati
Kumpêni wus katara

dènya amrih ala marang mami
gêdêr gumrah praja Ngayugya
tambuh-matambuh wartane
pangeran pan wus tamtu
madêg kraman gitik nagari
sumêbaring pawarta
sapraja misuwur
karsanira jêng pangeran
wulan Sura wêdale sangking nagari
nèng Slarong madêg nata

jêng pangeran tansah tarak branti
awit sangking pawartaning kathah
tinarka umadêg rajèng
angrusak ing Mantarum
wus kapusthi mupus ing galih
iya kinapakêna
mung sadêrma ingsun
kabèh kang karya pawarta
mênêng mosik Allah ingkang kardi
môngsa sun undurana

angandika Pangeran Dipanagara
marang ing para dasih
kang sêpuh sadaya
lah paran rêmbugira
dene kawarta ing mangkin
marang ing janma
desa tuwin nagari

angaraman daga ratu ing Ngayugya
ature para abdi
tamtu Têgalrêja
linurugan Walônda
yèn parêng karsaning gusti
luhung sudhia
sampun tanggêl ing kardi

lawan ulun miyarsa warta sanyata
tyang Danurjan kang warti
dhumatêng kawula
ing mangkin Têgalrêja
tinarka wus madeg baris
dhatêng Walônda
sabab kalamun ratri

langkung kathah tiyang dhatêng Têgalrêja
kadukê kang pawarti
ewon janma prapta
Danurja kang utusan
têlikipun siyang ratri
pangran ngandika
yèn mangkono kang warti

sayêktine ingsun datan kêna oncat
sabab Si Danurjèki
lan Wiranagara
myang Eyang Pakualam
Sêmisar rêmbuge nunggil
tyase tan lêga
yèn ingsun iki maksih

ana sajroning praja Ngayugyakarta
tinarka makewuhi
ing sasolahira
ingkang datan prayoga
iya baya wus pinasthi
kinapakêna
janjine awak mami

akaryaa layang dhawuh ing wong desa
kang padha tisna mami
kang para manggala
nguyunana ngadesa
apa dene bocah mami
kang padha warna
sun pangkat ran bupati

anyêkêl layang pratisaraningwang
sarta ingsun êcapi
tôndha yèn wus wênang
nguyuni wong ing desa
ngrayut desa têpis wiring
yya katanggungan
amurwa ing prang sabil

angimami agama ing tanah Jawa
yèn nutut jênêng mami
tan durung binuwang
dadi datan karuan
mungguh lakune agami
pirabara ta
yèn widada ing wuri

pasthi adil agama Jêng Rasulullah
ana ing tanah Jawi
samana wus dadya
karsanira jêng pangran
dalu kathah jalma prapti
dêsa myang praja
tuwin abdi prajurit

mantri jêro kang tanggung kêpilih nyutra
nêdya bayantu sami
ngaturkên prasêtya
tumuntur labuh pêjah
pangran nabda trima kasih
ngona iriban
poma dèn ngati-ati

nadyan putra santana kathah kang prapti
iriban praptèng wêngi
mandhung wirapraja
tanapi brajanala
suranata sami prapti
prajurit pancas
dhaèng kathah kang prapti

para wira sakulon kali Winônga
biyantu bayapati
pangeran parentah
warata saha bala
pinasthi dinane sami
padha pêpêka
tanggal Mukharam iki

tanggal pisan ing wêngi padha têkaa
benjang anggêpuk nagri
kulon madhêp ngetan
ingkang kidul nagara
mangalor ngadhêpkên nagri
kang lor nagara
banjur ngobong-obongi

sampun dadya sakathahe kang rinêmbak
wradin kang labuh sami
desa myang wong praja
ngantosi kang ubaya
wulan Sura wus prajangji
pan dèrèng prapta
samayanira sami

kawarnaa Risidhèn Mistêr Sêmisar
têrang dènya miyarsi
wus tamtu pangeran
andaga mring narendra
têlikira dyan dipati
momor ing kathah
gunêmira wus pasthi

ya ta wau lajêng nèng loji kumpulan
Danurja Adipati
Pangran Pakualam
Mayor Wiranagara
tuwin kang para bupati
manggalanira
sagung wadya Kumpêni

pêpak sagung pangeran putra santana
risidhèn kang panggalih
bêcik dhinginana
aywa kongsi mangrebda
akarya susah ing cilik
karêp manira
ywa akèh kang pêpati

kunêng gantya winarna ing Têgalrêja
wuyungan tiyang alit
raja darbèkira
dèn ilèkakên samya
kèh lunga anis ing ratri
pangran parentah
aywa na wong kang ngili

kangjêng ratu utusan mring Danurêjan
kadhawuhan angrampit
dhatêng Têgalrêja
mupung durung samêkta
lan wong desa durung prapti
apatih tandya
lumaksana mring loji

wus apanggih lawan Sang Mistêr Sêmisar
dhinawuhakên nuli
jêng ratu karsanya
tandya Mistêr Sêmisar
amiji bupati siji
duta umentar
ing marga tan winarni

tan adangu Kiyai Sindunagara
kèrit prapta ing loji
sampun dhinawuhan
kinèn mring Têgalrêja
Pangeran Dipanagari
sun turi têdhak
marang loji saiki

yèn tan arsa nuli sira umatura
darunanya ing mangkin
yèn ratri kèh jalma
kumpulan Têgalrêja
Rahadèn Sindunagari
lumèngsèr mentar
ing Têgalrêja prapti

canthèl atur Kiyai Sindunagara
ngantos pasowan jawi
sampun tinimbalan
kèrit prapta ing ngarsa
pangeran ngandika aris
kinongkon apa
prapta ning ngarsa mami

inggih gusti lampah kawula dinuta
sudara dalêm gusti
Risidhèn Sêmisar
paduka ingaturan
pinaraka dhatêng loji
pangran ngandika
sun dangu bocah mami

angandika Pangeran Dipanagara
marang sagunging dasih
paran rêmbugira
risdhèn ngaturi ingwang
marang ing loji tumuli
padha matura
aywa nganggo kakêlir

yèn tan rila atawa anegakêna
matura kang sajati
Jamustapa nêmbah
dhuh gusti sampun têdhak
sayêktine marasandi
amawa wisa
wus gunaning Kumpêni

aturipun abdi paduka anunggal
datan anêmbani
jêr Mistêr Sêmisar
awrat mring Danurêja
utawi Wiranagari
yèn jêng paduka
kacêpêng wontên loji

datan sagêt belani wadya santana
tiyang prajèng Mantawis
pan mangsi wontêna
kang nêdya labuh pêjah
jêng pangeran ngandikaris
Sindunagara
matura kang tumuli

mring risidhèn manira dahat lênggana
sabab baturku sami
datan ana rêna
matur Sindunagara
lawan kawula tinuding
matur paduka
Têgalrêja ing mangkin

sabên dalu abdi dalêm langkung kathah
ngriki wontên punapi
pangeran ngandika
iya Sindunagara
marmèng ratri kèh sujanmi
kang padha trêsna
marang ing jênêng mami

padha prapta arumaksa pôncabaya
akèh kècu myang maling
mangancam nêdyala
matur Sindunagara
gusti sintên ingkang wani
pangran ngandika
bêcik wong ngati-ati

Kyai Sindunagara mit tandya mêdal
tan dangu praptèng loji
wus katur sadaya
purwa madya wasana
sadaya rèhning tinuding
tan wontên kirang
risidhèn duk miyarsi

suku gêdrug têpiyo binanting meja
asru dènira angling
yèn kaya mêngkana
bênêr arsa ngaraman
satuhu wani Kumpêni
wadana abang
sarira dadi gêni

kunêng gantya kocapa kangjêng pangeran
dahat sungkawèng galih
dèn ta dèrèng môngsa
samayaning ubaya
sadaya kang sami jangji
sêlak kasêsa
yêkti yèn dèn dhingini

jêng pangeran ing dalu akarya surat
sinung sadaya sami
kang sabyantu rêmbag
mangrurah ing Ngayugya
kadhawuhan ngati-ati
sampun warata
ingkang katiban tulis

wus samakta kunêng ing loji sawega
lelipwah myang atlêri
ing Pakualaman
tanapi Kadanurjan
miwah prajurit jro puri
sampun samapta
samôngsa wus miranti

kawarnaa Kiyai Sindunagara
enjing dinuta mulih
inggih ngaturana
Pangran Dipanagara
dèn aturi têdhak ngloji
bilih tan arsa
pinaraka mring puri

yèn tan arsa pinarak sajroning pura
Mangkubumèn prayogi
yèn manira arsa
panggih pangran sakêdhap
gya bidhal Sindunagari
tan dangu prapta
Têgalrêja tumuli

wus atundhuk lan Pangran Dipanagara
para dasih sumiwi
pêpak asamapta
kamituwa ing ngarsa
umatur Sindunagari
amba dinuta
sudara tuwan wuri

Tuwan Risidhèn Sêmisar
jêng paduka gusti dipun aturi
yèn têdhak ngloji tan ayun
kapanggihan ing pura
yèn tan arsa kapanggih wontên kadhatun
Mangkubumèn inggih karsa
sudara tuwan manggihi

yèn paduka datan arsa
apêpanggih panggenan tri ing kapti
puna karsa pinundhut
Kangjêng Tuwan Sêmisar
anjurungi ing karsa tuwan pukulun
amurih sampun kapanjang
mêsakakên tiyang alit

Pangeran Dipanagara
sru manabda hèh wus aywa kawijil
yèn Sêmisar nurut ingsun
tan akèh kang sun pinta
mung lunganê Si Danurja manindya nung
lawan Si Wiranagara
sêka praja ing Mantawis

ujêr iku ingkang karya
ing rusaking camah kraton Mantawis
yèn misih wong loro iku
tan nêdya ngundurana
ajur mumur sayêkti ingsun pilalu
nuli tutura dèn inggal
ing kene ingsun antèni

Tumênggung Sindunagara
nembah mêdal sarêng prapta ning jawi
Pangran Mangkubumi rawuh
dèrèng kongsi alênggah
ngandika sru thole lah paran sirèku
dèn aturi mring Sêmisar
andikane awor tangis

kulup sira ingaturan
mring Risidhèn Sêmisar arsa panggih
ingsun ingkang kinèn nanggung
bêdhahe nyampingira
lan gêmpale warangkanira ta kulup
ingsun ingkang tumanggunga
maksih sarosa ing galih

yèn mangkono raganingwang
iya datan wurung tumêkèng pati
bali mati mogok lampus
yèn datan nut ing sira
ya ta Pangran Dipanagara umatur
rama pilih pundi seda
Islam lawan seda kapir

kang rama minggu tan nabda
kèndêl jêtung kang putra matur aris
lamun makatên puniku
rama kinèn bujuka
dhatêng kula ing mangke paduka sampun
kacakup dhatêng kuwula
mangsi karsa abelani

sayêkti ajrih paduka
mring Kumpêni Jêng Pangeran Mangkubumi
alon pangandikanipun
lah ta wis putraningwang
sun labuhi sanadyan tumikèng lampus
ingsun bela marang sira
wus jamak bapa lan siwi

mati urip aywa pisah
jêng pangeran mring garwa ngandikaris
lah ta dèn aglis dyan ayu
dandana angaliha
mring Silarong brana gawanên sadarum
nuli budhala samôngsa
tan wurung ngadoni jurit

dhuwit anggris wêtokêna
kinèn ngêdum mring sagunging prajurit
kang tisna marang sun labuh
kang adil dèn warata
wus binage warata sawadya sagung
Dyan Ayu Mangkubumi gya
tinimbalan sampun prapti

dalu tan wontên uninga
barangira brastha binakta sami
wanci asar bidhalipun
sangking Têgalrêja
mring Silarong Imanbahwi kang tumuntur
dadya manggalaning lampah
angirit para pawèstri

dene wadya ingkang kathah
asamapta sumiwi anèng ngarsi
sangkêp kapraboning pupuh
astranira mawarna
tumbak bêdhil pêdhang lamêng wus rinasuk
mung wadya sajroning praja
kadya gabah dèn intêri

ting salêbrang dalu siyang
tan nendra Krêtapangalasan kanthi
radèn dadya krama wau
kalawan Surajaya
Tirtarêja para lurah munggèng ngayun
Sastrawinangun kalawan
Jaya Muhkhamad akanthi

lurah lan sajajarira
Kêrtarêja Jayamustapa kanthi
mung Jayamustapa iku
datan sumiwèng ngarsa
amanggihi kang sami badhe têtulung
Kartanagara ing kuna
Amad Darsah kang wêwangi

jajare Jayapênawang
mulya sêkti ingkang wus silih nami
Jayanagara puniku
anguyuni lèr praja
sampun prapta singidan ing barisipun
sagung wong kulon winônga
sadaya wus sami balik

tumut dhatêng Têgalrêja
maksih namar nging wus samêktèng jurit
samôngsa ana kadulu
prajurit sangking praja
tinanggulang kuloning kali puniku
enjingira kang winarna
Tumênggung Sindunagari

lumampah tinuduh marang
Têgalrêja sawadya wus lumaris
saungkurira dyan mênggung
laju samêktèng yuda
wong Kumpêni lan Pakualam ngumpul
Adipati Danurêja
Tumênggung Wiranagari

samapta sawadyakuswa
badhe dhatêng Têgalrêja mangrampit
yèn pangeran istu puguh
winasesa kinasab
yèn sarosa nêdya pinrih pêjahipun
Dyan Dipati Danurêja
Wiranagara turnyaris

prayogi tumuntên bidhal
yèn pangeran lumawan ing ajurit
kawula ingkang tumangguh
mangrêgêp mring pangeran
nadyan silih bangkit warna yaksa sèwu
mahawan ing dirgantara
tuwan kawula datan jrih

Dyan Mênggung Wiranagara
nambung sabda sagêda awor lan jim
pan wus kagêgêm dening sun
Pangran Dipanagara
nadyan sagêd awor lawan mega biru
dadia buta sayuta
suwe mijêt wohing ranti

môngsa si sagêda gagal
inggih sangking sêlaning driji mami
sêsumbare kèh kawêtu
mayor myang Danureja
Kangjêng Tuwan Sêmisar liwung kalulun
dening Mayor Danurêja
ondhang bidhalakên baris

Kumpêni têngara budhal
gumarêgut lampahira inpantri
wira kasultanan kêbut
tindhih Wiranagara
apan sutèng Dyan Wiraguna Tumênggung
kunêng lampahe prawira
Sindunagara winarni

sampun praptèng Têgalrêja
marêk ngarsa wotsari matur aris
dhuh pangeran gusti ulun
kawula pan dinuta
ing sudara dalêm Risidhèn Mantarum
sangking pamundhut paduka
Danurja Wiranagari

jumurung Tuwan Sêmisar
nging paduka têdhaka dhatêng loji
jênêngana ing pamingkut
Dipati Danurêja
tuwin dhatêng Wiranagara Tumênggung
bilih sampun pinusara
sakarsa paduka dadi

amurak kuwandanira
sinasêmpal linamus dèn jêjuwing
Tuwan Sêmisar jumurung
pangran duk amiyarsa
mèsêm amangsuli sabda yèn satuhu
Sêmisar nurut karsèngwang
ingsun tumindak mring loji

lagya eca angandika
jêng pangeran myarsa miriyêm muni
wanti-wanti kadi guntur
kagyat kurdha manabda
anudingi hèh Sindunagara iku
culika dur ing wacana
karya rèh tindak tan yêkti

gupita lumèngsèr mêdal
praptèng jawi laju numpak turanggi
sinabêt turôngga mamprung
sarêngi praptanira
wong Kumpêni bendrong sanjata lir guntur
tinanggulang ing ayuda
arame bêdhil-binêdhil

surak sru kadya ampuhan
kulon kali kalawan wetan kali
campuh ing prang sami purun
Dipati Danurêja
mijil wetan Tompeyan laju angêbyuk
Dyan Mayor Wiranagara
sangking loji Bulu nuli

mangsah manapung ing yuda
katadhahan sami suraning jurit
sêrêg-sinêrêg akukuk
nandukakên warastra
campuh rukêt sanjata atri gumuruh
sanadyan karoban lawan
wong Têgalrêja tan miris

para wira kasultanan
sami balik kang wus prajanji nguni
mariyêm lir gunung guntur
mêngsah amaju tiga
kang sapangkat mêngsah nêmpuh sangking kidul
tuwin sangking ing Tompeyan
sangking ing Bulu bêdhili

Wirapraja panggah gah
Jayadirja lurah ingkang wêwangi
Anomwijaya katêlu
inggih prajurit pancas
ngamuk liwung narajang mriyêm tan keguh
Kumpêni kathah kang pêjah
ing wuri mangsah mangungkih

ingkang katarajang panggah
datan kêndhat anrês tibaning mimis
labêting kathah kaêsuk
Têgalrêja kèdêgan
akatgada têtulung kang putra mantu
Radèn Mas Jayaprawira
atmajèng rôngga ing nguni

kang kasambut prang nèng Jipang
kang andaga Sultan Ngayugya nguni
trahing prajurit linuhung
umangsah musthi watang
bagus anom sura prawira atêguh
kadya banthèng nandhang brana
singa katarajang ngisis

lan Jayadirja lêlurah
Wirabraja ambêg sura ing jurit
mangamuk golong gumulung
sakalereanira
wong Kumpêni katadhahan kèh kang lampus
lan wira Pakualaman
ing wuri ngangsêg mangungkih

Jayadirja pan angrasa
yèn kaloloh sarta karoban tandhing
alon-lonan unduripun
nyirik turangganira
kaplêri lelipwah nandêr mêdhang rampung
Jayadirja kapisan
sinêrang panggah nadhahi

kapalêri kathah pêjah
maksa ngungkih wong Kadanurjan ngisis
Wiranagara Tumênggung
kèngsêr sawadyanira
ya ta Pangran Dipanagara winuwus
datan pisah lan kang rama
Pangeran Amangkubumi

amanggung wahana kuda
anjênêngi mring wadya kang ajurit
binendrong bêdhil mriyêm bum
nanging datan tumama
drêsing mimis pabaratan kadi mêndhung
pêtêng dhêdhêt alimêngan
Pangran Arya Mangkubumi

ngandika marang kang putra
kulup ayo padha lumèngsèr dhingin
wadyamu karoban mungsuh
Pangran Dipanagara
saha wadya lon-lonan ing unduripun
tan pisah lawan kang rama
mangilèn lampahing baris

nyabrang lèpèn Bayêmdhata
ing sagunging para wira Kumpêni
kèndêl tan wontên kang anglut
warnanên Jamustapa
langkung repot lampahe kabladêr ing dhut
mring Kumpêni tinututan
cinêgatan sangking ngarsi

kanan kêring anyanjata
arsa oncat wus datan antuk margi
tinilar mring kancanipun
wus nêmah praptèng pêjah
gya umangsah ngulati marga angamuk
mobat-mabit lawungira
kang cêlak wadya Kumpêni

tinumbak wadgada niba
kancanira anulungi tumuli
tinarik mring kudanipun
datan dangu palastra
ingkang sangking kilèn nyanjata nutul
tinolih lajêng tinumbak
jaja trus gigir ngêmasi

dene Ki Jayamustapa
nandhang kanin ngandhaping susu kering
pêtêng panonnya sumaput
wus nyipta yèn palastra
jroning driya Kumpêni mung darma iku
lantaran karsaning Suksma
kang akarya lara pati

ngêsrahkên jiwa anderah
ingkang wetan ambêdhil tutul pêtis
tinolèh tinumbak lampus
Kumpêni ingkang têbah
ambêdhili tibaning mimis lir jawuh
nanging tan ana tumama
sangking pangrêksaning Widhi

Kumpêni kang tiga pêjah
sasisaning pati tandya ngunduri
swaraning tambur gumuruh
wus lêpas lampahira
ya ta kunêng Jayamustapa winuwus
nèng galêngan mêgap-mêgap
tan pêgat dènira muji

nungku cipta amêminta
maring Allah gusti rabil ngalamin
yèn èstu amba pinundhut
ulun darbe panêdha
gusti kula Pangran Dipanagarèku
tuwan jurunga kang karsa
bilih tuwan paring urip

mugi amba panggihêna
lawan Gusti Pangran Dipanagari
saya ngrabda tatunipun
ngranuhi wit prêmana
èngêt ngadêg tan kawawi laju lungguh
munajat marang Hyang Suksma
dikir pasrah ing Hyang Widhi

dangu-dangu napasira
sangsayaring madêg lajêng lumaris
kasèrèt dlamakanipun
kadalon anèng marga
arsa mring Silarong sêdyanipun
laju umanjing padesan
pêtêng dhêdhêt anglimputi

maksa sarosa lumampah
dahat payah samarga angrarintih
anasak murang dalanggung
Kyai Jayamustapa
sakalangkung dènira kawêlasayun
kêmpas-kêmpis lampahira
andhandhang panggihèng gusti

kawarnaa kang para Kumpêni
sajêngkarnya pangeran lan rama
Pangeran Mangkubumine
nyabrang lèpèn Bayêm wus
datan wontên ingkang nututi
Jawi tuwin Walônda
tan wontên ingkang nglut
awit rêmpu wadyanira
mung angungak wontên wetan Bayêm baris
anèng têngah balabar

Têgalrêja sampun dèn jarahi
marang Dyan Dipati Danurêja
bebas binaskupan kabèh
kunêng gantya winuwus
ingkang lolos tilar nagari
Pangran Dipanagara
lan kang rama wau
ngidul ngilèn lampahira
ing Tangkilan praptanira bakda mahrib
lêrêp ing ara-ara

eca galihnya pangeran kalih
ingkang putra kalawan ingkang rama
Pangeran Mangkubumine
sawadya datan kantun
ingkang dharat sadaya sami
kang samya mêntas yuda
angêlèh sadarum
sadintên tan wontên nêdha
tandya rêmbag Cina ing Bulu myang Tangkil
inggih sami rinayah

gya kinêpung lajêng dèn bêdhili
tiyang bibar darbèkna rinayah
brastha dèn obong omahe
gya ondhang laju anrus
ing Solaman kèndêl saratri
enjing ngidul angetan
Silarong jinujug
praptaning Slarong sapta
ya ta wau kathah tiyang dhusun prapti
akarya pasanggrahan

myang panggenan kang para prajurit
swaraning janma atri gumêrah
wong desa angalih kabèh
kandhih prajurit agung
sawarnining wisma kang lami
Silarong wus kèbêkan
tan wontên kang suwung
agêng alit kawradinan
dalah pawon kandhang gêdhogan dèn goni
kang darbe ngungsi prapat

Kangjêng Pangran Arya Mangkubumi
pan anunggil kalawan kang putra
Pangran Dipanagarane
dyan ayu kalihipun
wus nèng Slarong bidhal rumiyin
wismane mantrinira
kang kinarya dunung
dèrèng karya pasanggrahan
pan wus lami sandibaya dèn dhawuhi
dèrèng wontên prakara

tata tita dèrèng ngantos lami
inggal suyud wong tanah Mantaram
kang rumojong ing karsane
kasusra amisuwur
awit muni wus aprajanji
Radèn Jayanagara
Samèn raning dhusun
wus winisik jêng pangeran
wit wus lami dèn arah mring dyan dipati
mrih binuwang mring sabrang

duk samana amiyarsa warti
yèn jêng pangran wus mijil sing praja
ya nilip lumaksanage
datan ambêkta batur
mring Silarong praptanya ratri
ya ta wau samana
laju amayun
amanggihi mitranira
sampun tundhuk lawan Sadita wêwangi
pan sampun winartanan

tandya amit umantuk tumuli
lampahira tan winarnèng marga
sapraptanirèng wismane
akarya surat gupuh
gya utusan maringkên tulis
kabèh tanah Mantaram
Ngayugya kang kidul
Mancingan Grogol sadaya
ing kategan tanah sakiduling nagri
sami sinungan surat

ijohaning surat sanak mami
kônca tanah ing Gadhing Mantaram
kang trêsna praptaa age
sebaa sabayantu
mring Jêng Pangran Dipanagari
kalawan ingkang rama
samangkya wus kumpul
anèng Salarong pandhawa
yèn sumiwi mring gusti dèn amiranti
kapraboning ayuda

sawarnane wong tanah Mantawis
ingkang iring kidul ing Ngayugya
kawaratan surat kabèh
sadaya sukèng kalbu
wit wus lami dènira nganti
wêdale jêng pangeran
gègèring Mantarum
ing samangke kalaksanan
kangjêng pangran wus mijil amurwèng jurit
lulusa madêg nata

milanipun para bêkêl sami
dèn ta sami angucap mangkana
wit wrating pajêg lan gawe
samana wus angumpul
dêmang umbul sadaya prapti
anèng Silarong tembak
gêgaman wus agung
apa dene panajungan
pakikilan bêbaon tanah Mantawis
marang Silarong seba

wetan praja sampun dèn surati
manawa na ingkang padha trêsna
mring sariraningsun kabèh
sartèngsun awèh wêruh
lamun dina ing benjing mami
Gusti Allah Tangala
pêparing maringsun
dadya bêbêkêling rat Jawa
datan arsa amundhut pajêg kèh mami
muliha kaya kuna

loring praja wus tampi palupi
atanapi sakulon nagara
apan sami ijoane
wus wradin suratipun
ing antara wus tigang ratri
sauruting Mantaram
kang lor tuwin kidul
kulon wetan kawaratan
takdirollah datan kêna owah gingsir
saya gung jalma prapta

siyang dalu sujalma kang prapti
gêbèl sêlur golong rêrantaban
lir laron mijil sing ronge
barise sangsayagung
ing Silarong kèbêkan janmi
balabar kilèn mesa
pèrèng lungur gunung
wetaning kali kèbêkan
sapraptaning pra bêkêl salèr nagari
kulon myang wetan praja

sapêpake para bêkêl sami
dêmang-dêmang ngabèi myang rôngga
kangjêng pangeran karsane
nata wadya kang patut
winisudha dadya bupati
kliwon ngabèi dêmang
rôngga myang wira nung
tuwin bêktan sangking praja
pinapantês jinunjung pangkatirèki
sanadyan tiyang desa

ingkang pantês kinarya bupati
atanapi lurah myang wadana
mantri jajar gêbayane
jêng pangeran umatur
mring kang rama Amangkubumi
wangsul lan ngayubagya
kalangkung jumurung
kang putra malih turira
ananggakkên pamantêse ing palinggih
sagunging wadya bala

ingkang rama mangsuli sabda ris
sayêktine kulup sun tan bisa
apa sakarsanta bae
ingkang putra angguguk
rama datan kenging tinari
mênggah karsa kawula
rama ingkang sêpuh
putusing ngèlmi pirasat
myang piyapat awon saening sujanmi
sampeyan nate garap

nadyan mangkono ingsun tan eling
datan bisa lamun matrapêna
môngsa bodhoa siranggèr
jêng pangran ngandikarum
marang abdi gêbayan nguni
anama Drêmajaya
dhinawuhan sampun
lumakua ingsun duta
timbalana sagunging kancanirèki
dêmang ngabèi rôngga

lan sagunging wong kang prapta sami
ingkang padha sih trêsna maringwang
sebaa ngarsèngsun kabèh
kang nêdya bela mring sun
ingkang padha anêdya linggih
sanadyan panajungan
kikilnya bau
kalamun iku prayoga
timbalana pêpak anèng ngarsa mami
ayya na kaliwatan

Drêmajaya lumèngsèr wotsari
praptèng jawi laju lumaksana
gêgancangan ing lampahe
praptèng pakuwon sagung
wadyabala wus dèn ondhangi
sawega asumewa
manggalaning dhusun
waradin dènya dhang-ondhang
Drêmajaya wangsul umarêk ing gusti
mabukuh awotsêkar

sampun katur sarèhning tinuding
purwa madya praptaning wasana
kunêng kang wadya sagunge
wusing sawega laju
asumewa samana prapti
pasanggrahan anjirat
manggalaning dhusun
jêjêl supênuh ing ngarsa
jêng pangeran lan ramarya Mangkubumi
satata lênggah jajar

ingkang cakêt patihira lami
ingkang anama Sangadipura
pangeran lon timbalane
Sangadipura iku
ingsun junjung pangkat bupati
Radèn Tumênggung Sanga
dipura lêlungguh
bumi jêngglong saurutnya
lan Si Wiryadikrama ing karsa mami
ingsun kulawisudha

ran tumênggung apangkat bupati
madanani wadya jro sisiha
pangalasan ing keringe
si tekong ran Tumênggung
Surajaya sun junjung linggih
dene lêlungguhira
gunung buthak kidul
Tirtanagara Guyangan
trang winangun urut Tangkilan bupati
Janodin sisihira

Si Muhkamad Bahwi ran bupati
madanani prajurit Bulkiya
pangulu dhongkol ing mangke
têtêp dadi pangulu
madanani ngulama kaji
abdi lama warata
Martayuda sinung
ran Tumênggung Sêndhangsapta
ngenta-enta tanah Gamplong ran bupati
iya Cakranagara

sêndhang pitu êlor ran bupati
iya Si Tumênggung Sumadipura
ing Tambêlang saurute
loring prajèng Mantarum
Japênawang aran bupati
ambawahake iya
tanah ing bang arum
loring praja Amadngarpah
sun wisudha Tumênggung Kartanagari
sisih Mulyasêntika

aran Tumênggung Sêcanagari
bupati tri sawetaning praja
Suramanggala sisihe
Radyan Suradikewuh
Brawijaya tri madanani
tanah sawetan praja
dene iring kidul
ing Samèn wadananira
Ki Tumênggung Jayanagara asisih
Tumênggung Martapura

rata dasih kang sinungan singgih
Jayamustapa Kulon Paraga
tanah Dhondhong saurute
Lowanu lan Tumanggung
Jamustapa ingkang nglungguhi
Bagêlèn Rêsapraja
lan atmajanipun
Jasudarga Ranadirja
Pringgalaya Wirasêca Banyuurip
Pangran Suryakusuma

tandya donga Muhkamad Bahwi
donganira pan asmaul kusna
gumuruh tadhah amine
lir pendah gunung guntur
Jêng Pangeran Dipanagari
lon dènira ngandika
bubara karuhun
ing saprênah-prênahira
enjang padha budhal angêpung nagari
wong dodol larangana

pra bupati tumandanga sami
sawadyane amangrurah kutha
yèn barênga panggitike
raja kêpungên wakul
akawita ing dina benjing
baris lor angangsêga
obongana iku
lawan padha larangana
samubarang kang dèn dol marang nagari
supaya wong jro praja

padha kaluwèn kurang rijêki
dimène bubar nuli mêtua
yèn ngrasa luwe wêtênge
dene kang kulon iku
angêpunga sira dèn aglis
padha angobongana
wisma jro praja gung
ingkang supaya suwunga
angirida wong laku dur kang ngobongi
wisma sajro nagara

wetan praja ing parentah mami
angrampêta manjinga nagara
wisma obongana kabèh
bêbêkana sawêgung
wong kang dodol manjing nagari
pêpêtên ayya kêna
wong ingkang malêbu
lamun mijil jurungana
mêsakake sayêkti wong iku ngêlih
yèn jaluk glis wèhana

ingkang ngêpung kidul dhawuh mami
môncanagara nuli budhala
iya ing sadina kiye
wong adol uyah iku
myang liyane yya kongsi manjing
muwah wong adol bêras
ayya wèh malêbu
hèh poma Jayanagara
ayya wêlas daging-dinaging saiki
iya nuli budhala

matur mastuti sagung bupati
mugi antuka pangèstu tuwan
jêng pangeran wangsulane
rinaksoèng Hyang Agung
gya lumèngsèr mundur wotsari
ingkang pinatah jaga
Silarong rong èwu
kunêng warnanên jro praja
ing Ngayugya dhêdhêp tan wontên umijil
mangrurah mêngsahira

kawarnaa sagunging bupati
bidhal sangking Silarong wus prapta
laju patrap pangêpunge
ing jaban praja kêmput
janma tintrim kathah kang ngili
ngungsi jro bètèng samya
ingkang pinggir kidul
wisma dèn obong suh sirna
ambarangin tan kenging dipun sayuti
barandhal kadi setan

datan ajrih kinarutug mimis
ing sêsawate tak kalantaka
tinanggulang bandhil bae
mêngsah kèh nandhang tatu
bêdhil maryêm kasor lan bandhil
prajurit kasulayah
gantya kang winuwus
Risidhèn Sêmisar prentah
Mayor Wiranagara kinèn umijil
ngirid prajuritira

kinèn sami angantêp ing jurit
gya sawega saprajurititra
miranti sagêgamane
kang dadya tindhihipun
Dyan Tumênggung Wiranagari
lir wardu ônggasasra
sadaya wus mêtu
kêmba kang para prawira
tanggung nyutra mantri jro lawan pinilih
Jatama Brajanala

Mandhungjaya Tantaka utawi
wong Blambangan laju campuh ing prang
sêrêk-sinêrêk arame
bêdhil maryêm lir guntur
lêsu kêmba tangkêping jurit
prajurit jroning praja
barandhal angêsuk
têtindhih Jayanagara
warastrane tumbak bêdhil lawan bandhil
sela adrês lir udan

mimis maryêm bêdhil lir gurimis
brandhal yuwana rinaksa ing Hyang
Suksma angutu tandange
mêngsahnya lêbur tumpur
kasulayah kèh nandhang kanin
bau sêmpal kaprapal
antuk suku ambruk
dhadha bêngkah sirah pêcah
kang atêguh kêna jajanya tumuli
sumaput panonira

sêsêg napase gumlinting siti
mayor wira nagri kênèng sela
prêmana bênêr sirahe
tudhung lan jungkat rêmuk
klêngêr eling makêtêr tistis
lèrèn mundur mring kutha
inêp lawangipun
nèng balowarti barisan
maryêm luhur bètèng sami dèn isèni
rusak ngadi taruna

