Tan winuwus kang andon asmara lulut
nêlaskên langêning rêsmi
yata kang samya alungguh
Ke Kidang Wiracapèki
wibawanira katongton

Pan tinarap sakathahing anak putu
santana myang magêrsari
Ke Kidang Wiracapèku
talêre tuwa pribadi
kabèh wong Trênggalèk kono

Awu ngakang tuwa maman ngaki buyut
mila sadaya samya jrih
ambêg ambandara guru
Ke Kidang Wiracapèki
angling mring Wirabajra lon

Sanak-sanak kang jagong paran sih lungguh
atata wus padha mulih
Ki Wirabajra umatur
inggih dèrèng wontên mulih
samya rèrèh ngaso-aso

Kae Kidang Wiracapa lon amuwus
nak Wirancana Ngabèi
sun-parnah panggènannipun
nèng gandhok wetan prayogi
manira nèng gandhok kulon

Kang liningan tan lênggana matur nuwun
ngling malih mring Jayèngragi
lamun pinarêng ing kayun
anakmas lan adhi Ragil
anèng wisma gung kemawon

Panggêdhongan kilèn wus miranti iku
kang putra umatur aris
amba kewala nèng tajug
ajênêk tan mutawatir
kawula nuwun nèng suro

Lah dhi Ragil bae nènga dalêm agung
nèng gêdhong kilèn dhèwèki
Ki Kulawirya gumuyu
yèn parêng kakang Ngabèi
nèng jawi wisma kemawon

Panggêdhongan kilèn wisma griya kampung
kakang kang kula ênggènni
Ke Ngabèi alon muwus
inggih sumangga dhi Ragil
nulya kang rayi tinudoh

Wirabajra omahe gamêl kang kidul
rêsikana kang abêcik
wèhana pandhapa kampung
patutên kang sarwa rêsik
gêbêrên kobong paturon

Dèn-samêkta uwisna bakdane Luhur
kang liningan sandika glis
nuduh mring wong baturipun
nora kèthèr traping kardi
tan ucapkên nulya dados

Kae Kidang Wiracapa alon muwus
dhi Ragil Kulawiryèki
mungguh ngagêsang puniku
ganjaran titahing urip
rong prakara pênêd awon

Kamurahanira Hyang Kang Maha Luhur
ginanjarkên manungsèki
dhi Ragil sasaminipun
topèng sakêpêk lirèki
linênggorke wong sawiyos

Awon pênêd wasesa pamilihipun
kêdhok bapang miwah panji
yêkti beda solahipun
jogède sawiji-wiji
ana ruruh ana lonyo

Apan anut tatapuk panjogèdipun
jogèd-jogèding aurip
ati kang minangka tapuk
punapi karêping ati
yèn ati kudu angêdhok

Pasthi sarwa awon solahing tumuwuh
yèn têlatèn têkèng pati
sabab dhêmêne ginuyu
wus tan duwe malih-malih
wus karêmane angregol

Lan malihe tapuk Panji kang abagus
jogède angrêspatèni
saprabotira linuhung
akèh kasmaran kapengin
mring kang manji bagus anom

Kang puniku kabênêr pamilihipun
abagus putusing budi
wêkasane dadi ratu
beda budine ngacumbrik
dhêmênane dadi kêdhok

Kulawirya alatah dènnya gumuyu
nora jamak kang ngabèi
gledhahi rasa winuwus
tan ana lirwa samênir
kabênêran kabèh mencok

Jayèngrêsmi umèsêm anor tumungkul
kaduga raosing ngèlmi
tan sulaya surupipun
Ki Kulawirya ngling malih
kakang kawula tatakon

Nuwun maklum bangsa crêmêd bangsa saru
wontên kaol mutawatir
yèn wontên tiyang andalu
marang prêjining pawèstri
mupangat utawi anon

Pan sinami sawiji tangat ing dalu
malah-malah anglangkungi
paedah ganjaranipun
wong kang aningali prêji
asor wong donga andongo

Kadipundi liripun basa puniku
anuwun jarwa sayêkti
Ke Kidang Wiracapèku
kang punika adhi Ragil
solahing wong kang kinaot

Inggih yêkti gêng pedahe kang puniku
yèn sagêd aningkêp budi
ngilangakên melikipun
ahlining wong wus otati
lamun aningali gêmbok

Tênangsubbe blas lawan suruping ngèlmu
ningali rupaning pêrji
asli bangsa jaman iku
arupa kulit lan daging
kaelokaning Hyang Manon

Kita punika tan liyan saking ngriku
pintên longgaring kang kori
tan mantra-mantra yèn mungguh
dadi dadalaning jalmi
dene ta kaya mangkono

Panrimaning cipta ngundhaki têpakur
-rira maring ing Hyang Widdhi
malah titahing Aluhung
ngupaya wong ayu kining
ingkang bêsus mèngdrong-mèndrong

Yèn katêmu dhewe anujoni turu
kapati dènnira guling
liningkap tapihirèku
dèn-kongsi nglela kaèksi
winêngkang pupune karo

Amrih lêga bisa ngênani kadalu
jaba jro sawêngkonèki
supaya tamat dinulu
anulya dipun-dhodhoki
kakung anglukar wastra lon

Warastrane cinêlakkên mrih tumanduk
nging datan anggêpok pêrji
antarane patang nyantun
kongsi kangêtèn bêtèking
kasumukaning gagêmbok

Suprandene warastranira anglèlur
tanpa krêkat anglawani
wong lanang dènnya angadu
duwèke kalawan pêrji
kewala mungkrêt anglèntroh

Sabab dene amuntu murwaning kalbu
kabuka kabuling budi
tan sakuthu maring kuthuh
angèsthi trusthaning ati
cinoba nora kèledhon

Angênêngkên pungkur tapakuring kalbu
dènnya myat pêrjining èstri
padha lawan kayu watu
gatraning prana kaèksi
kadya lènging orong-orong

Namung pangêlênging budi marang ngèlmu
kang rungsit wingit awêrit
angèl-angèling pandulu
datan kadi dalan Dalil
luput tanggape katlangson

Yèn katlangso murungakên barang jinum
puniku kang tan ngobêri
narik kèksining pandalu
ing dalêm donya puniki
cinipta nora kinaot

Kang makatên dhi Ragil kandhanganipun
tekade ahli otadi
sing samba ing tumuwuh
kang sarwa lon dèn-karêmi
kang wus tibambêg mangkono

Paedahe sami lan tangat ing dalu
ngibadah elok pangèksi
batal karam sinakuthu
amangeran kupur kapir
suci sajroning carobo

Tan sêdya wong winongwong nora angingus
pan wus ajamak pribadi
yèn wontên tiyang kadyèku
kang dika catur anênggih
puniku kiyase kaos

Kulawirya agèdhèg sarwi gumuyu
anandhês têmên kang bèi
tan ana nimpang satêngu
sarwi sasmita Jèngrêsmi
kang putra mèsêm nor lunggoh

Anauri paman pan inggih saèstu
tan wontên kuciwèng ngèlmi
sampurnaning pasang surup
pamuwuse Jêng Kiyai
putus salire pakewoh

Datan wontên kang ribêt murading ngèlmu
sarwa jayar ngalêjari
ing manah mêndhak atungtum
kapèncut sagêd nglampahi
kang kadya kang elok-elok

Anauri Ki Ragil Kulawiryèku
ya ta lah kakang ngabèi
amadhangkên ing balilu
pamudhare murêd gampil
pamucunge nora elok

Ya ta wau kang sami gunêman ngèlmu
siyang wancinira
têngange mèh bêdhug nênggih
kae Kidang Wiracapa lon ngandika

Hèh sirèku Wirabajra dènnya gupuh
sêdhêng mamadhangan
barênga ngingon-ingoni
sanak-sanak dhadhayoh sadayanira

Hèh pangulu matura marang nyaimu
amundhuta dhahar
manira iki wus ngêlih
kang liningan samya mundur gagancangan

Ki pangulu maring ing wisma umatur
amundhut saosan
marang Nikèn Widaryati
nulya ingkang dinuk anuduh pawongan

Wus tinuduh anampa rampadanipun
angirit ing ngarsa
sira Nikèn Widaryati
ingkang putra bokmas Dêmang Wirancana

Sêliripun pipitu samya yu-ayu
sinami prabotnya
anyamping garingsing ringgit
sami kêmbên kêmbangan panji krurungan

Praptèng ngayun dhaharan kinèn anglungsur
sinungakên marang
Asradênta lan Nuripin
miwah modin mintên pratuwa sadaya

Kang bubucu sinaosakên ing ngayun
nèng panjang giri bang
sêkul golong pêcêl-pitik
kinatêmbing rampadan ulam mawarna

Dhèndhèng gêpuk gorèngan êmpal puk duduh
kalêpon sêrêgan
age sujènan kêkisi
dhèndhèng ati kêlawan dhèndhèng alidhah

Abon rêmus ragi rêmpah srundèng krupuk
sambêlgorèng jrohan
lombok kêncêng lawan pêtis
pindhang antêp barongkos ayêm manjangan

Jangan bubus padhamara lawan mangut
sambêl liwêt miwah
pêcêl pitik jangan mênir
lambang lêbêt opor bèbèk lawan banyak

Bècèk wêdhus basêngèk gorèngan manuk
sangkêp kang lalaban
sadayanya wus sumaji
angandika Kae Kidang Wiracapa

Abênêr sun kèlingan marang sutamu
bagus Jayèngraga
pangantyan aturana glis
Nikèn Widaryati umatur ing raka

Ragi rikuh sih wontên lêbêt tilamrum
lamun ka-alipan
lan wayah-dalêm samya rip
mapan sampun kula caosi priyangga

Lingira rum lah iya uwis ta sokur
rinukti priyangga
ngling malih angacarani
lah suwawi ing ngriki sami wijikan

Sira iku kêmbula lawan adhimu
Wirancana pisan
Asradênta lan Nuripin
donganana dhisik salamêt sabrayat

Ki pangulu gupuh andongani Rajuk
wusnya ingaminan
Ke Kidang Wiracapa ngling
Wirabajra ing pandhapa pa wus rêma

Matur sampun lah uwis payo awisuh
gupuh kang liningan
tuturuh dan lêkas bukti
pan warata kang lungguh parêng anadhah

Apikantuk dènnya royom akêkêmbul
nutug andharannya
dènnira adhahar sami
Kae Kidang Wiracapa turuh asta

Gya sadarum kakobok sarêng awisuh
ambêng cinarikan
kinèn maringkên pamburi
para mantên pra modin tuwa sadaya

Wus ingundur sadaya rampadanipun
rêsik tinêbahan
nulya dhadharan mangarsi
wowohan kang adi-adi myang olahan

Alon muwus Ke Kidang Wiracapèku
wawi ta punika
nyamikan pangusap amis
kang liningan matur nuwun anor-raga

Sarwi mundhut nyamikan sasênêngipun
wowohan myang jadah
sinambi sawangan angling
Ki Wuragil Kulawirya pon lingira

Kulanuwun wontèn kaol awon nganggur
kadya bobocahan
sruwang-sruwêng wontên angling
kang tinakèkakên pan ratuning gampang

Lawan ratu-ratuning angèl puniku
kula kadhêdhêlan
tinanya tan angrampungi
Kae Kidang Wiracapa mèsêm mojar

Dene wuwusing jalma ingkang kadyèku
nanging kaol kêndhang
tan wontên ingkang ngrampungi
sabên-sabên takèn ingurugan ujar

Sarwa dudu sakèhing panjawabipun
kang takon tan trima
dèrèng kapacangan budi
yèn ing kula piyambak Ki Kulawirya

Wuwus ratu-ratuning gampang puniku
anunutuh ujar
kang nacad kang mamaoni
sabên jalma bisa nutuh ananacad

Mring lyannipun tan wontên pangkalanipun
agampang kewala
tan kalawan dèn-niyati
wong anutuh maoni gampang-agamblang

Sababipun tan mawi bandha pakewuh
pan anglêr kewala
tan rubêt ing ika-iki
Kulawirya alatah gumuyu suka

Sarwi matur kang satunggalipun wau
ingkang winastanan
ratuning angèl puniki
kadipundi kakang ngabèi artinya

Alon muwus Ke Kidang Wiracapèku
adhi Kulawirya
ratuning angèl sayêkti
inggih wong kang nutuh maoni nanacad

Kang winaun kang cinacad kang tinutuh
de kang winaonan
maoni pribadi nèki
anacada nutuh sarira priyangga

Ananutuh nacad marang liyanipun
mêmoyok saminya
marang ing sasami-sami
dadya anjalomprong mring ratuning gampang

Angèlipun mamoyok maoni nutuh
marang sariranya
kang punika adhi Ragil
tan wontên kang sagêd nacad dhawakira

Dadya ratu ratuning angèl puniku
wong anutuh jiwa
nacad sarira pribadi
yèn wontêna bisa-a nacad sarira

Gih puniku kandhangane jalmu luhung
calon pinardika
ginantungan mulyèng dhiri
beda wong kang mêmoyok marang sasama

amamaun ngala-ala angguguyu
wasis ananacad
moyok nutuh mamaoni
suwe-suwe kêna wawalêsan cacad

Têmahipun sarirannya nora cukup
kaniran sabarang
kècèr copèt uripnèki
pan wus nora bisa anjangkah mardika

Yèn kablusuk ucul pan dadi wong gêcul
amancal agama
agamane ngisin-isin
nora bisa kalèpètan ing tyas tama

Nora kètung kadung sandhange garumpung
wus kadya kamuktyan
dènnira amêmaoni
marang liyan tur ta awake angambak

Nganyuk-anyuk moyok prandene nanutuh
mring wong kasisipan
ingkang makatên dhi Ragil
kêdah yun wruh gampang angèle nanacad

Sru gumuyu Ki Kulawirya angguguk
gèwèk kagawokan
gumuyu Ki Jayèngrêsmi
guyunira ingampêt èsmu kaduga

Cathêtipun ing wardaya langkung surup
kapasuking driya
sangsaya angênir kapti
sarwi nonton santosane tekadira

Ya ta wau ing wanci siyang wus bêdhug
pra tamu parapat
mêlingkên Wirabajrèki
samya nelakakên tur pamit sadaya

Wusnya katur kang pra tamu pamitipun
sayahing jagongan
Ke Kidang Wiracapèki
angandika mring ari Wirabang Wirabajra

Sadayèku sanak-sanak kang yun mundur
kabèh tuturana
ing dalêm sapuluh wêngi
konên bali anjagong dalu kewala

Esukipun ywa susah pamit umantuk
kang liningan sigra
sadayanya dèn-dhawuhi
samya saur-manuk umatur sandika

Kang pra tamu samya bubaran sadarum
mulih sowang-sowang
Ke Kidang Wiracapèki
angling malih anakmas dhi Kulawirya

Sêdhêngipun manjing wêktu salat Luhur
umatur agêpah
inggih prayogi suwawi
owêl lamun kakirên awêktu salat

Nulya gupuh Ke Kidang Wiracapèku
Jayèngrêsmi lawan
Ki Ragil Kulawiryèki
Ki Nuripin Asradênta modinira

Marang tajug samya salat wêktu Luhur
kang kèri alênggah
Mas Wirancana Ngabèi
lan kang paman Wiranjana Wirangkara

Katrinipun Wirabajra samya lungguh
tan na ahli salat
Mas Wirancana ngling aris
kadipundi paman parigêling karya

Samya matur inggih pasaja tinurut
karsane ramanta
angrojongi karsanèki
punapa saraosing tyas dhinatêngan

Naur wuwus lah inggih kantênanipun
nanging wêling-kula
dhumatêng ing paman katri
lamun kula nêdhakkên sukaning driya

Paminipun sadhèrèk wontên kang rawuh
sanak bangsa praja
wuwuron sukaning galih
ing pratingkah kilap punapa pun paman

Kang puniku manawi karêngon siku
mangsa borong paman
gènnira mamrih basuki
saking dene kadhar ngalujêngi suta

Ngong andulu mring putra andika bagus
tambuh raosing tyas
sadarbe kula wong miskin
sawontêne kula tan rumaos gadhah

Sakalangkung trêsna-kula marang mantu
inggih ta lah paman
puniku putranta kalih
ingkang sêpuh Jayèngrêsmi Jayèngraga

Sami sunu ing ulama sampun mashur
karêmênanira
kang sêpuh ngulama yêkti
ingkang anèm ragi sêngsêm kaberagan

Lèjêmipun lan kula anunggil kayun
kang paman samya jar
kados-kados inggih nunggil
yèn solahe Jèngraga solah nor-raga

Sru gumuyu Mas Wirancana lingnya rum
inggih kasinggihan
mantu-andika Jèngragi
datan pati mèmpêr yèn putrèng ulama

Pantêsipun dadi mantuning tumênggung
wasis wiryèng praja
mèsi langêning kamuktin
yèn anggambuh tan mambu trahing ulama

Dangu dènnya amuwus
yata ingkang anèng ing tilam rum
Jayèngraga lawan Ni Rara Widuri
kang tansah apulang-lulut
nutug larasing langên-don

Tan paja muga tuwuk
têp-antêpan ing asmara nutug
ing latri wus kaping tri dènnya pulangsih
ing siyang mangkya mawantu
ping tri têkan wêktu Luhor

Jèngraga ngandika rum
atangia anggèr mirahingsan
ing wêktu Luhur wus andungkap akir
ni rara maksih wulangun
saking katêmbènirandon

Ni rara srênging kalbu
prawan tuwa akir mangsanipun
kawêwahan panggêlaking budi sisip
katurutan karsanipun
mulane amot ambèngkot

Tan ana dharan ketung
mung cumbana lêlambaning kayun
kala-kala aja sah ing siyang ratri
manggunga bae salulut
karêm kamoran anglamong

Ni rara rinangrungrum
ingarih-arih patanginipun
rinarêpa ni rara wus anuruti
kinuswa-kuswa ing kakung
luwaran dènnya karongron

Wau ta kalihipun
mijil saking pagêbêranipun
dyan kinanthi marang patirtanirèki
linadèn parêkanipun
wusira susuci karo

Mring pagêdhonganipun
apasatan wastra di kang mungguh
Ni Widuri awasis ngladèni laki
kang ibu myang êmbahipun
myat ingkang mantu rurukon

Kalangkung sukèng kalbu
pasiyanira rukun aruntut
Nikèn Widaryati angandika aris
bok Wirancana agupuh
tata-a dhahar ing kono

Kang liningan agupuh
nuduh angrukti rampadanipun
sarwa eca ulam-ulaman mawarni
sadaya lumadyèng ngayun
Widaryati ngandika lon

Aturana anakmu
nulya nuduh mring ponakanipun
sigra matur mring sang ro kinèn amijil
kang ingaturan kerit wus
praptèng ngarsa tata lunggoh

Widaryati amuwus
anakmas Dêmang Wirancanèku
lah ing ngriki kakêmbulan lan putrèki
kang liningan matur nuwun
sumangga ngriku kemawon

Nulya malih amuwus
wawi anakmas sami tuturuh
Jayèngraga agêpah dènnira wijik
dhahar kêmbulan katêlu
Widuri tan purun royom

Jèngraga mèsêm muwus
payo yayi wasisan akêmbul
ingkang ibu lan kang êmbah ngatak bukti
aywa sumêlanging kayun
marang bojomu kang akon

Ni Widuri arikuh
tansah sasmitèng riri mring kakung
Jayèngraga nulya ngalap ambêng piring
sinaoskên sêkul gupuh
sinungkên mring kang garwa lon

Wusnya samya tuturuh
adan lêkas anadhah pikantuk
wong katêlu papat Ni Rara Widuri
tan pati pamulukipun
ukur bae ngojot-onjot

Sinamun andudulu
wayang krucil nuju lakonipun
Anjasmara duk nusul mring Damarsasi
angayam-ayam wana-gung
samarga-marga rèrèndhon

Udrasa kawlas-ayun
kacanthèling ri bandhil sing sirung
gya kapanggih lan lakine Damarsasi
kawistara ing pandulu
Anjasmara gya pinondhong

Mèsêm suka andulu
dhasar dhalange nyênyêt atutuk
karya rarasing rum wong akèh kapengin
si Laba Wukir nèng ngriku
wong roro anabuh saron

Ni Widuri andulu
marang Laba Wukir mèlu nabuh
jawil wêntis sarwi matur abibisik
pun Laba Wukir puniku
anèng wawayangan karo

Wau paduka nuduh
animbali lare ro kèn-nusul
lah punika manawi karsa nimbali
Jèngraga mèsêm lingnya rum
iya karêbèn nèng kono

Mêngko yèn wus angundur
luwaring dhahar carikanipun
paringana kewala lorodan bukti
wus antara dangunipun
nutug luwaran tuturoh

Gya cinarikan mundur
linorodakên lorodanipun
Laba Wukir pan wus pinaringan bukti
rare ro ature nuwun
yata kang anèng susuro

Kang samya wêktu Luhur
wus bakda bêdhug prapta sing tajug
wangsul maring paningrat tata alinggih
Jèngraga gya maring tajug
kakirên dènnya a-Luhor

Wau ingkang alungguh
Mas Wiracapa alon amuwus
Wirabajra tarup tatuwuhanèki
êndi kang wus padha alum
salinana ingkang ijo

Ingkang liningan matur
sandika ing rèhira tinuduh
tan adangu dènnira imbalan angling
Kemas Mancanapurèku
prapta ngirid pikulan bot

Jêjodhangan adulur
lan wong wadon nom tuwa gumrudug
lan sêlire Mas Wirancana Ngabèi
kinêrig tan ana kantun
kinèn laju marang gandhok

Kabèh warnining pikul
pêtani gêng rinayap ingusung
kawal kajangsirah myang kasur guguling
lan kandhaga karangulu
kêpèk pêthilan garobag

Miwah brag-gabragipun
winot ing cikar sadayanipun
Mas Mancanapura masrahakên salir
wus tinampan sadayèku
nulya mangarsa alunggoh

Nulya samya alunggoh
Singabancana ngirit pipikul
mamêntahan kang pala-kasimpar tuwin
kêbo sapi lawan wêdhus
bèbèk ayam abon-abon

Pinasrahakên gupuh
marang bokmas Wirabancanèku
rajakaya sadaya kinèn nancangi
gya mangarsa nunggil lungguh
yata wau ingkang rawoh

Mas Wirancana gupuh
ngirit pipikul wong wolungpuluh
bêras godhong kayu kang pinikul sami
sinrahkên sadayanipun
gya mangarsa nunggil lunggoh

Wiryancana sumusul
ngirit pipikul mung wolungpuluh
kang pinikul gula kalapa kêmiri
wowohan pala-gumantung
kacang kêdhêle binagor

Katungka prapta wau
Mas Mangunjana ngirit pipikul
pan wong patangpuluh kang pinikul sami
lênga myang arak nèng buyung
miwah mikul arta bolong

Sinrahkên kang bokayu
wus tinampan ing sadayanipun
Wiryanjana Mangunjana gya mangarsi
wus tata anunggal lungguh
Ki Kulawirya ngling batos

Dene santosa tuhu
nora jamak kasaguhanipun
sadulure Mas Wirancana Ngabèi
padha angirit pipikul
sêsêmutan praptaning wong

Bobote ngunjal laku
saking Galèk mring Lêmbuastèku
iba ngêbrok ana ing kana pribadi
baya patang mene langkung
sangkule kasaguhing wong

Mas Wirancana muwus
mring pra ari paran sadaya wus
samya matur sawêg samantên kang prapti
gampil kakiranganipun
ing wingking kawula rêtos

Eman nora lêstantun
dènnya rabi Ki Jayèngragèku
rada bêgja rada singgih tur asugih
ajarot bandha-abandhu
sanake asagoh-sagoh

Inggih sarampungipun
Mas Wirancana alon umatur
kang punika kawula sampun anuding
punapa sarèhing tuduh
kawula dhatêng lumados

Dados botên arikuh
Ke Kidang Wiracapa amuwus
kang punika botên anakmas ngabèi
malah andika anuduh
mring paman anut sapakon

Mangsa winot ing bau
andhadhani nakmas karsanipun
kula pan wus pasrah tan ngrasa darbèni
papan pawisma sadarum
sumangga ing rèh kemawon

Wirancana umatur
inggih sandika anuwun maklum
Kae Kidang Wiracapa anêngahi
mas dêmang malih amuwus
mring kadangira lima lon

Wus tandangana gupuh
iya mangsa bodhoa sirèku
wus kalilan sadaya karêpirèki
pra kadang samya umatur
sandika dum karya gupoh

Gya lèngsèr saking ngayun
Mas Mancanapura mring wisma gung
angirit wong undhagi pasang patani
siningsun kewala ngayun
pinatut rakiting krobong

Sangkêp saisinipun
angungkuli patani kang dangu
nuduh karya kang kêmbar-mayang sarakit
Mas Singabancana nyangkul
anjêjêgi karyèng pawon

Tapuking gawe umung
abusêkan jalwèstri abikut
swaraning wong gêlêpung mêcah kêrambil
kang bêlandhong nyigar kayu
mupuh ulam ting garaplok

Srènging gorèngan asru
pangupuhing wong nyêluk jinaluk
tanpa rungyan arungan anambut-kardi
yata kang lagya awêktu
Jèngraga wus bakda Luhor

Anèng surambi nuduh
maring santri kèn-nimbali gupuh
mring si Laba Wukir tan dangu gya prapti
Jèngraga ngandika arum
Laba Wukir sira karo

Aja mulih sirèku
sakalane sun maksih nèng Lêmbu
-asta tugura raina-wêngi
ywa lunga-lunga sirèku
ana-a paningrat kono

Kang liningan umatur
sandika ing rèh kinarsan tugur
Jayèngraga nulya mring paningrat linggih
Laba Wukir datan kantun
nèng wuri tan kêna adoh

Mingsêr ingkang alungguh
pinapantês anèng kananipun
Kae Kidang Wiracapa ngandika ris
wawi sasêmbèn ing ngriku
punapa ingkang ginayoh

Matur sadaya nuwun
ngambil nyamikan sasênêngipun
Jayèngrêsmi Jèngraga Kulawiryèki
samya ngling sajroning kalbu
myat patraping sakèhing wong

Dinadak prandènipun
tan ana kèthèr sadayanipun
nora ana lyaning wong ing Galèk sasi
sadaya santananipun
angrampungi cèkoh-cèkoh

Dadya kraosing kalbu
èngêt nèng krajan Wanamartèku
duk panggihe Tamabangraras lan Mongragi
putra santana anyangkul
karya dènnira mamanton

Ngawirya tri ngêmu luh
sinambi mucang sarwi dudulu
solahing wong kang samya anambut-kardi
miwah amangun mamantu
lir pangantèn dèrèng panggoh

Sadaya kang alungguh
angaring tamu samya ngêmu luh
wus kadugi samya karaosing galih
tan wikan wadining sêmu
Dêmang Wirancana ngling lon

Mojar ing arinipun
mêngko yèn wus mayang gambyong Sêngul
samangsane Ki Mênthak wus angalithik
wong wiyaga konên talu
gêndhing barang bae Rimong

Dadya anguyu-uyu
gamêlaku si Sêpêtmadu
asauran lan salendro Si Bèrmanis
para ri samya umatur
pan inggih sampun mirantos

Tuwin panggènannipun
lamun wontên èstu kang pra tamu
para rayi-rayi paduka nagari
kilap kathah kêdhikipun
kang punika mangsa borong

Alon dènnira muwus
anakmas dêmang hya mêlang kalbu
hèh ya Bajra salu prantine wong cilik
sèwangên suwunge iku
karya pondhokaning dhayoh

Wirabajra umatur
inggih sandika punapa tuduh
Wirancana sumambung umatur aris
lah paman Wirabajrèku
prayogi nuding kemawon

Lah inggih anak sokur
suwawi lèngsèr saking ing ngayun
kula prênahakên wisma kang asêpi
sigra mundur kalihipun
Ke Kidang ngandika alon

Mring Mas Wirancanèku
sadhèrèk nagari lamun èstu
sami dhatêng kang dika ulêm-ulêmi
anak ramèn adu-adu
sawung kêmiri myang puyoh

Wuron kasukanipun
Mas Wirancana mèsêm umatur
inggih kilap punapa andika mangkin
santana sampeyan wau
sêpuh anèm datan sèyos

Makatên rêmênipun
Ke Kidang Wiracapa amuwus
nakmas Jayèngrêsmi miwah adhi Ragil
sampun kakirangan maklum
pangguh tamu ingkang rawoh

Kang para ri umatur
sumanggèng karsa kang kinayun
ringgit Purwa myang talèdhèkipun mangkin
pan sami prayoginipun
karya tingalaning uwong

Wirabajra sumambung
yèn kula pyambak botên kadyèku
mêntas ramèn luhung nimbalana santri
salawat dhikir Maulud
mupung dèrèng sangêt wuron

Ngalap mapangatipun
Ke Kidang Wiracapa gumuyu
iya bênêr karêpe adhimu bêcik
kadingarèn kaya kaum
nganyar-anyari mancono

Wirabajra tumungkul
ginuyu ing sadaya kang lungguh
Kae Kidang Wiracapa ngandika ris
lah iya sira pangulu
golèka santri kèh kono

Padha dhikir Maulud
utamane ana-a wong satus
Ki Pangulu Asradênta matur aris
kalêrêsan tujonipun
wontên santri ingkang mondhok

Nêmbung nèng masjid agung
kathahipun tiyang sèkêt-wolu
kados wontên pitungdasa santri ngriki
sadayanya satus langkung
lamun samantên kemawon

Wirabajra gumuyu
nyata santri kèh rêjêkinipun
andang pira akèh santri padha mampir
Ki Kulawirya amuwus
Kang Wirabajra ambanyol

Kang myarsa sukèng kalbu
angling malih lah ya wis pangulu
kumpulêna kabèh saolèhe santri
agupuh kae pangulu
umatur sandika sagoh

Mangkana wancinipun
waktu Ngasar Ke Kidang amuwus
lah suwawi anakmas wêktu Ngasêri
kang ingancaran agupuh
samya salat maring suro

Yata kang kari lungguh
Mas Wirancana lingira arum
hèh sagunge sanak-sanakingsun sami
rèh wus wanci padha kukud
dadya kèndêlan mungêl gong

Ingkang wayang wus nutug
lêlakone Damarwulanipun
wus panggih lan Prabu-kênya Majapahit
kacrita wêkasanipun
Damarwulan madêg katong

Karyèn-buh dhalangipun
Ki Mênthak nyandhak golèkanipun
ginambyongkên golèkan ringgit Kalithik
thêngule nglêboni gandrung
kongsi wuda dènnya tombok

Wus bêdhol kayon tutug
kang nonton bubar sadayanipun
angandika Mas Wirancana Ngabèi
wong wiyaga konên talu
matur sandika gya naboh

Muni gamêlanipun
pelog rarase nyamlêng nêmipun
nama gêndhing Rimong rêmpêg angrarangin
wus sababak Sêpêtmadu
gantya Bèrmanis salendro

Wusnya muni cumêngkling amanis
raras miring antêp barang lima
sumèntêg nyamlêng sêrênge
karya gagaling kalbu
anduling gong Nyêkar-gadhungi
kênonge ngula-lanang
kêthuke angêngkuk
ricik sarancaknya lumak
panabuhe jêjêg angapinjal Pathi
imbale atilêpan

Tan kasêron ririh ukur jawil
sêsènggolan kabèh tan sulaya
Bèr-manis kêling arume
rêbab gambang suling sru
sing angrungu maring Bèr-manis
samya ngowahi solah
berag ambabêsus
gêndhinge lagu prayoga
mèsêm-mèsêm Mas Wirancana Ngabèi
angling mring para kadang

Iya ta lah si Bèr-manis iki
yèn muni têka tanpa tandhingan
sakèhe salèndro kabèh
nora ana kadyèku
nadyan kutha tan anamadhani
para ri aturira
pan inggih saèstu
kawula dèrèng tumingal
ungêlipun ing salendro lir Bèr-manis
nyamlêng suruping raras

Panabuhira ukur anjawil
ting karênyit lir gamêlan dhanyang
pinirsa langkung manise
Wirancana gumuyu
angling iya bênêr sirèki
yèn mangkono dhawuhna
niyaga kon-nabuh
marang ing gamêlaningwang
Sêpêtmadu panabuhe konên ririh
lir Bèr-manis mangkana

Mas Mancanapura matur aris
sampun prayogi tinabuh sora
kalamun tinabuh rirèh
tan pikantuk srêngipun
kêdah sêru panabuhnèki
sabab kathah wawratnya
kandêl wilahinipun
kêdah antêping panatap
robing ungêl pun Sêpêtmadu ngarangin
ecaning katêbihan

Kalih dening saunining gêndhing
kang pelog sru sora gantya-gantya
salendro kang ririh bae
kapanggih ecanipun
raosing tyas amêratani
mara ing kono padha
jêg bênêr aturmu
kang pininton samya mojar
inggih lêrês prayogi ingkang kadyèki
nutug raosing manah

Wirabajra anauri angling
inggih kasinggihan atur dika
sami pikantuk kalihe
srining panguyu-uyu
Wirancana mèsêm dènnya gnling
inggih Mas Wirabajra
kula langkung tumut
lah ta wis Mancanapura
konên dèn-sru anabuh gamêlan-mami
dimèn nuntung sêrêngnya

Dhinawuhan ingkang nabuh sami
yata ingkang salat nèng ngalanggar
wus bakda wêktu Ngasare
mudhun saking ing tajug
myarsa ungêl rarasing gêndhing
Jèngraga sasolahnya
kèluning pandulu
kadya bêksa salewanya
kawigaran pangunyu-uyuning gêndhing
kawistara ing tingkah

Praptèng paningrat Kae Ngabèi
Jayèngrêsmi miwah Jayèngraga
Kulawirya Nuripine
Asradênta Pangulu
pra putra ri gupuh ngudhuni
anulya tata lênggah
anèng bale agung
sadaya wangsul gyannira
Kae Kidang Wiracapa ngandika ris
maring Mas Wirancana

Langkung asri gamêlan kang muni
Sêpêtmadu lan Bèr-manis timbang
salèndro lawan peloge
bisa mrênah kang nabuh
wusnya sora tinampan ririh
gangsa pelog punika
pancèn tinabuh sru
alêga arum swaranya
yèn salendro kudu tinabuh kang ririh
sakeca piniyarsa

Mas Wirancana umatur inggih
kasinggihan ingkang pangandika
gangsa sami prayogine
Ke Kidang malih muwus
tanah padhusunan dhi Ragil
tan wontên ingkang mimba
gangsaro puniku
adho sanadyan ing kitha
datan wontên anjawi ingkang darbèni
kitha ing Pranaraga

Kulawirya aturira aris
inggih lêrês tan ana kang mèmba
punapa gyan yasa dhewe
gangsa kalih puniku
Kae Kidang Wiracapa ngling
daya dèyè sagêda
yasa kang kadyèku
punika sami bituwah
kang pelog sing êmbah-buyut duking uni
pun eyang Purbancana

Kang darbèni ing Galèk pribadi
ingkang yasa gamêlan punika
nanging têdhak-dalêm gonge
gong padha yaning dangu
pinaringkên eyang ing Galik
kang salendro punika
sih wêtah sadarum
swargi eyang jêngandika
Radèn Patih Wirabrata Pranaragi
tumêrah ing kawula

Dalah kêcèripun tan nyulami
tuwin kula tan ngewahi raras
pan maksih wêtah balènyèn
Ki Wuragil gumuyu
asasmita marang Jèngragi
bibisik mring kang putra
iya pangrasaku
duwèke mratuwanira
durung timbang lawan si Alun-jaladri
kajaba salendronya

Sanyata tan ana kang nimbangi
kang putra mèsêm sinamun mucang
inggih makatên gajêge
Ke Kidang alon muwus
punapi dhi Ragil ingangling
matur Ke Kulawirya
kang pelog puniku
lan kagungane putranta
Jayèngraga inggih pelog sami ugi
timbang lawan punika

Rarasipun nême kaot kêdhik
gêng ngriku kaot sasigar wilah
kang ngêrobi sangêt gonge
ngriki sangêt gongipun
nyamlêng saplak lan riciknèki
sarwa sèbêt sadaya
sumbang rarasipun
anjawi gangsa-paduka
pun Bèr-manis sêdhêng saulonirèki
raras anglokananta

Kae Wiracapa gumuywa ngling
kadipundi basa nglokananta
kula dèrèng surup lire
prèhpun dhi Ragil ngriku
Ki Wuragil gumuyu angling
kawularsa tatanya
ing kakang liripun
ih dhi Ragil ardalepa
wong tinakon dadak malês anakoni
rame dadya paguywan

Niyaga dhalang ingkang ngalithik
apan samya lagya ingingonan
panggêndêr walanjar mêndêr
tan mèlu mangan kêmbul
isih tansah pinêndir liring
marang Ki Kulawirya
balangan pandulu
apan wus sakesuk mula
ting kathuwêt iriban balangan liring
marang Ki Kulawirya

Kula punika kakang ngabèi
mirêngakên gamêlan sarancak
mung rêmên myarsakkên gêndèr
nadyan klênènganipun
piniyarsa kalangkung asri
tinimbang gambang rêbab
pênêt gêndèripun
sami-sami piyambakan
Kae Kidang Wiracapa mèsêm angling
lêrês Ki Kulawirya

Kojah niyaga sêpuh pribadi
gêndèr dadya bibitaning gangsa
sarancak kang ugêr gêndèr
sami sadayanipun
gêndèr mawa tangguh pribadi
Majapahit myang Tuban
lan tangguh Sêdayu
nènèman tangguh Mataram
gêndèr apik dhasar kang anabuh wasis
sakeca piniyarsa

Ki Kulawirya gumuyu angling
anolèh myat kang tan mèlu mangan
kados puniku tyang gêndèr
sampun kawilang baut
ngapinjalnya jêjêl tarampil
gumuyu Kae Kidang
Wiracapa muwus
dhasar komuk panggêndèrnya
botên wontên ing ngriki ingkang nyamèni
sring kula kèn gêndèran

Kalênèngan piyambak nèng jawi
sabên dintên awis anèng wisma
punika pun Asêm-sore
Ki Wuragil gumuyu
athik Asêm-sore namèki
mara sira mrenea
dèn-kaparèng ngayun
nèng kene sira gêndèra
Kang Ngabèi ngling Asêm-sore sirèki
tinimbalan mangarsa

Kang liningan agupuh mangarsi
angling malih hèh wong aniyaga
gêndère Bèr-manis kuwe
saosêna ing ngayun
gêndèr nulya sumaos ngarsi
keringe Kulawirya
ni Sêm-sore laju
antara suwuk pelognya
Kae Kidang Wiracapa mèsêm angling
prayogine punika

Nakmas Jayèngraga kang ngrêbabi
dhi Wuragil Kulawirya kêndhang
kula nabuh kêtipunge
sapa sing gambang iku
lah majua lawan kang nyuling
rêbab kêndhang aturna
marang bêndaramu
ingkang liningan agêpah
pan wus katur kang gambang suling mangarsi
Kang Ngabèi lingira

Sumangga sinênggrèng rêbabnèki
sêndhon pathêt manyura kewala
Jèngraga nênthêng kawate
wus pakolih nèmipun
gya sasêndhon manyura wasis
jariji anglir kala
-jêngking masang ngantup
tutup gêtêr mawiwilan
lir wigaring ukêl pakis kang jariji
kèsoke muput lamba

Yèn rangkêp rikat kari lêstari
wilêting tutup angêmbat kawat
ngêlong surup pangêluse
ngik-ingike angêntup
lir pangrêrihing dyah kapilis
katrêsan ing asmara
panjritnya tan asru
pangringiking pêgat-pêgat
pan mangkana sarênging bêsus kaèksi
yakmanyaring pangrêbab

Biniyantu rêbab gêndèr suling
amêlingi lir nglinging kumara
wilêt barung rum-manise
sakèhe kang angrungu
samya mêne lalu niniling
mruntus kakêdhokira
awuyungan kalbu
pawèstri kang samya nyanak
panglintinge kuwalik ênjêd nèng jawi
anon mèsêm binuwang

Wau sira Ni Rara Widuri
uningèng raka sagêd angrêbab
agorèh dènnira linggèh
wau pangrasanipun
sah sakêdhap kadya sêsasi
apungan jroning nala
dènnya gêng wulangun
lapake pangantèn anyar
ngunyêr trêsnanya tan kêna sah ing laki
uyang bênggang sadhela

Kang sasêndhon nundhung awawasis
nutug praptèng liyu-liyanira
Sarayuda sabêmane
papathêtanira wus
Mas Prawirancana Ngabèi
katêmbèn mring Jèngraga
kalangkung angungun
ambungah marwata-suta
myating mantu wasis pangolahing gêndhing
ngasorkên pra niyaga

Miwah pra kadang sasêntananèki
mulat mring Jèngraga suka-rêna
sarwasis bagus warnane
langkung panggung-gungipun
Kae Kidang Wiracapa ngling
wawi mungêl gêndhingan
pênêt Kuwung-kuwung
ya bênêr hèh Wukir Laba
anggambanga si Wukir ingkang anyuling
sigra ingkang liningan

Jayèngraga mèsêm ambukani
myat rare ro tarampil anggambang
lan abêcik panyulinge
anganyut Kuwung-kuwung
sasènggolan ricik kur jawil
landhung iramanira
rangkêping panabuh
raras bancanging maruta
maratani karanan tyasing kang myarsi
puthis maring gamêlan

Kae Kidang Wiracapa angling
owêl têmên nora ginêndhèngan
mara sindhènana Grèpèt
ronggèng nulya nglik ngungkung
wuwuh wilêt ulêting gêndhing
ginêndhèngan adhamang
paparikanipun
gununge wong Kalisara
sun-talawu lawan kang asikil gadhing
anampar anèng paron

Cangak luwak kae dhandang-wiring
bayêm gatêl iya nora kalap
bot-ènthèng sun-sandhang dhewe
dhuh lae jênang-watu
papathine toyèng jaladri
kawula sampun sayah
Ki Wirya gumuyu
wong jèh tangèh têka sayah
sarwi nolèh mring panggêndèr gya mring ringgit
gumuyu kang tumingal

Ni Widuri lir sata mèmèti
lunga sadhela lungguh tan jênak
lèjême ngundang kakunge
kang kinêdhèp durung wruh
maksih gêndhing nêlaskên wasis
Kuwung-kuwung gya niba
kêndhange angguguk
kosèkan raras ciblonan
gêdhug magak bêm rêbah kêmpyang ngêpipir
mênjat ngêgèh irama

Wus antara dènnira anggêndhing
sêsêg gya ngandhêlong sêsalahan
nulya suwuk gamêlane
laju sêndhon nglêg arum
nutug liyu-liyanirèki
Sarayuda sabêman
Ki Wirya amuwus
tambuh kang sun-piyarsakna
gajêg rêbab gajêg sindhèn rêbab suling
abingung kang kapenak

Bok Asêm-sore tansah ngèsêmi
dhasar Ki Kulawirya wus pasang
ngon iriban sasuwene
iya ing wancinipun
sore surya anuntung wukir
Ke Kidang Wiracapa
alon dènnya muwus
ing bêcike Wirabajra
mupung awal padha mamadhangan dhisik
tan kasusu Mahribnya

Mangunjana mundur sigra nuding
kasinoman pawèstri pinatah
saosan jaba jêrone
pra samya sêliripun
myang santana samya ngladèni
pinatut panganggenya
samyanyar yu-ayu
sêlir santana pan beda
panganggone bokmas kang mamantês sami
tapih kakêmbênira

Pasinoman pawèstri angrukti
ingkang ngladèni marang paningrat
kang ngladèni jro wismane
nyamikannya ingundur
rarampadan lumadyèng ngarsi
lancaran wus tinata
andhèr anèng ngayun
wus mundur wong kasinoman
kari ingkang nyambêl kalawan ngêbuti
ngajokkên kang kinarsan

Jayèngraga ingaturan maring
wisma nadhah lawan ingkang garwa
lan ibu lawan êmbahe
Jèngraga gya umangsuk
marang wisma nunggal alinggih
Ke Kidang Wiracapa
ngancarani turuh
agêpah ingkang liningan
sami wijik gamêlan pelog kang muni
Bujangga-nom lirihan

Ronggèng si Grèpèt ingkang nyindhèni
apan samya kêmbul sami nadhah
miwah kang anèng wismane
samya bukti tan kantun
Ni Widuri angling ngalêsik
punika lam-ulaman
jêjawat sadarum
kang raka angling geneya
matur kados kadangon botên ingambil
sarwi akaca-kaca

Jayèngraga mèsêm aningali
mring kang garwa sasmita walaka
saking sangêt wulangune
ingkang raka gumuyu
sarya ngliling sinawung bukti
kang nadhah ing paningrat
pikantuk anutug
Ke Kidang Wiracapa jar
mêne kêpêl inggih ta lah adhi Ragil
badhe sampun mupakat

Tiyang anèng ing pamanton sami
lumrahipun ngungsèkakên awak
kuwatir lamun kaluwèn
tuwin panganggènipun
awon-awon kêdaha rêsik
kang darbe sarwa mubyar
mrih dinêlêng patut
niku wong ngungsèkkên awak
yèn pangantèn amung ngungsèkakên ati
tan watir prabot pangan

Lamun tilik pangantèn yèn ratri
sugih antuk angobe barisan
lamun wus lunga dhayohe
pan nora ngontak-ngantuk
nora ongab-angob sawêngi
kang samya myarsa kandha
sadaya gumuyu
Ki Kulawirya alatah
angling malih tiyang sami anglampahi
saya dadya paguywan

Ki Wuragil suka gumuywa ngling
de kobèt têmên murade kakang
sadhengah kajaring kabèh
datan ana kang wudhu
wus kagarap kabèh kaèksi
ngling botên ta anggarap
mungguh liding ngèlmu
tanajulira ing murad
milanipun pangantèn ngungsèkkên ati
sabab jêjêring rohyad

Awiwinih ingkang bangsa ati
tumurune rohyad amartabat
tumêkèng insaniyahe
maujud duking dangu
apan lesan panjanging bukti
pangungsène ing lesan
pangan kang wus tamtu
yèn sampun mangsa diwasa
pan ihtiyar sasandhangan kang utami
pangungsène ing badan

Yèn tirkine kang wus kaki-kaki
apan maksih tuwa rare jabang
jabang kungkulan tuwane
tuwa widhunganipun
gêr gumuyu kang sadayèki
Jèngrêsmi mèsêm suka
aririh gumuyu
Ki Wuragil Kulawirya
sru angguguk ngling tan nyana yèn kadyèki
dene nunjêm rasanya

Dhasar mêdèni kakang ngabèi
kongsi tan wruh rasane kang tadhah
miwah gamêlan sêdene
sanalika tan ngrungu
anauri kang samya linggih
kula inggih kadyèka
lepyan rasèng puluk
Kae Kidang Wiracapa
asasambèn bukti awacana aris
dhi Ragil Kulawirya

Ingkang sinung bisa anindaki
pamancade pananing panêmbah
kang makatên pêr-èmpêre
luyuding kang kadulu
dadalan kang marang kajatin
pan namung sanalika
tingkahing pandulu
amiwalakên Asya-a
lêlèjêming ikral mirat munajati
tubadil tan warana

Nanging alantaran lawan puji
ingkang sampun suhuling Hyang Suksma
puniku linangkahake
sakêdhik lothung-lothung
ginantêr lan talatènèki
prayoga ginraita
lir puniku wau
pinasah anèng ibadah
paedahe sampurnaning sêmbah puji
kang numpaking walikan

Ingkang samya myarsa anor-ragi
sami ngantu luwaring panadhah
dangu pangonjot-onjote
antara wus anutug
turuh asta sadayanèki
ambênge cinarikan
mring sinoman mundur
sawusira aluwaran
akukurah wedang myang mangsêgannèki
ing wanci suryancala

Ingancaran salat wêktu Mahrib
Jayèngrêsmi sadaya mring langgar
Jèngraga ngling mring garwane
dhuh kariya wong ayu
ingsun salat Mahrib mring masjid
Widuri sêndhêt turnya
sampun dangu-dangu
pan kawula tan sagêd sah
lah bok sampun sêmbahyang kala-ne mangkin
benjing malih kewala

Jayèngraga mèsêm angling malih
sêmu ewa myarsa turing garwa
cah iki luwih bêrète
lir Bok Sêmbada Pulung
nora lajêr labêt utami
tan pantês kinohana
angajak baliwur
mangkana osiking driya
samudana wuwuse angarih-arih
iya yayi sadhela

Nulya nusul salat maring masjid
wusnya kadas kantum sarêkangat
anututi ing makmume
antara bakdanipun
Mahrib praptèng Ngisanirèki
paragat wêktunira
wusnya asusuhul
rahap salawat salaman
rampung salat nulya mudhun saking mêsjid
wangsul lunggyèng paningrat

Kang putra ri samya angudhuni
ingancaran tata wangsul lênggah
akapang têpung dhêngkule
ladèn sumadyèng ngayun
nyanyamikan mawarni asri
Ke Kidang Wiracapa
alon dènnya muwus
lah di santrimu Sradênta
Ki Pangulu matur inggih mangke kêdhik
sawêg dandos kang nuskah

Tan antara santri sami prapti
ambrubul lir salaba brubulan
Ki Asradênta nulya ge
amapanakên lungguh
saurute kang gêdhe cilik
sadaya cacahira
satus wolungpuluh
pinarnah kang para lurah
Kae Kidang Wiracapa angling malih
wawi lênggah pandhapa

Kang liningan tar sawala kapti
nulya samya lênggah ing pandhapa
pinggir lèr wetan mangilèn
mangunjana anuduh
hèh wong kasinoman dèn-aglis
sasaosan dhaharan
ladèkna ing ngayun
agupuh wong kasinoman
nyaosakên dhaharan asri mawarni
wowohan lah olahan

Dhah pateyan gembolan tap-sirih
wis samêkta mundur ingkang nampa
Ke Kidang Wiracapane
ngling marang ki pangulu
hèh Sradênta sapa kang dadi
pambatak salawatan
pangulu umatur
puniku Gus Kaplil-iman
lurah santri sing Kalangbrèt alim dhikir
Maulud salawatan

Angling malih lah inggih Gus Santri
kajat manira angalap barkah
nuskah ruwira singire
slawatan dhikir Molud
wus Bismilah ngriku awiwit
Gus Kaplil-iman turnya
ngumumakên wuwus
mring sadaya santri kathah
saur manuk samya nginggihi ngèstrèni
Gus Kaplil-iman nulya

Maca tangawudira ingapti
ambuka nuskah wiwit salawat
sinauran ing wong akèh
langkung ramya gumuruh
kadya gêrah swaraning santri
rêmpêg tan na salaya
sru anganyut-anyut
wus antara dangunira
praptèng akir tamat salawat kang singir
salallahu ngaleya

Gya Gus Kaplil-iman maca rawi
kir'at sêdhêng-sêdhêng pasèkatnya
wusnya katam ruwiyane
tinampan salallahu
kaping tri lan wong akèh sami
lurah Gus kapliliman
nuduh santrinipun
santri katri kinèn bawa
kang tinuding angêlik singir Bêsahri
swara sri abarungan

Ababêsus sajake kinardi
pangrasane tan na nimbangana
ciptanira bêcik dhewe
wong têlu rêbut unggul
gya tinampan sauranèki
gumêrah santri tathah
ramene kalangkung
wus akir tamat singirnya
suwuk mawa salalahu ngalaihi
lan wong kèh kaping tiga

Jayèngrêsmi kinèn maca rawi
sajak Yahman pemulan biyolah
titis kir'at pasêkate
ing mat lan kasaripun
tan kaladuk lajim lan jais
tratil mikrajwang sastra
swara manis arum
pra santri kang samya myarsa
pamacane rawi bagus Jayèngrêsmi
tan nyana yèn ngulama

Miris rumaos boya kadugi
angèmpèri sajak kang mangkana
dadya wêlu sakabèhe
Kidang Wiracapèku
mèsêm anon mring Jayèngrêsmi
miwah Mas Wirancana
sadaya angungun
lir tuwan wêdalan Ngarab
pamacane ruwiya angluwihi kadi
tan ana mangkana-a

Santri kabèh tan ana cêmuwit
rasan watu sêgu wae nora
sangking kayungyun sajake
tamat pamaosipun
maca lan wong akèh kaping tri
Ke Kidang Wiracapa
mèsêm alon muwus
wawi anak Jayèngraga
prayogine andika kang bawa singir
kang putra tan lênggana

Mundhut kancuh santri têlu singir
wus samakta santri pipilihan
gya wiwit rawi singire
singir tanga linuhung
ngêlik ngungkung anglangkungi
paribasan kang swara
turut usuk-usuk
buntas ulêm angumandhang
muluk rêmak gêtas rênyah rum amanis
ulone Jayèngraga

Santri têlu bêcu tan barêngi
kèthèr puthêr ras-arasên mênga
cangkêm tulus mênêng bae
mlêngak sadayanipun
myarsa swaranira Jèngragi
praptèng ayating sik-ra
tinampèn gumuruh
sinauran ing akathah
samya erak angantêp suwaranèki
sangsaya sru wurahan

Nora etung erak gondhangnèki
saking suka myarsa kang abawa
bungah-bungah sadayane
dene swara kang luhung
lamun gantya tampaning singir
si Wukir lan si Laba
kinèn barung niru
nut landhung like kewala
Laba Wukir sabab nora tau nyantri
namung anurut swara

Suwe-suwe surup ukêlnèki
dadya tuntum saplak swaranira
saukêl paprigêlane
wêwah manisira rum
Jayèngraga angêtog wasis
ulone bêning mêmbat
ulêm ngêntul-êntul
gèdhèg Kidang Wiracapa
langkung suka myarsa swarane Jèngragi
anglangkungi akathah

Miwah kang martamu angabèi
Mas Wirancana sakadangira
kalangkung ngalêmbanane
akagum sarwa baut
gêndhing bêksa alim angaji
wong nonton èstri priya
samya brangta wuyung
wong pawon kang olah-olah
gumarubyuk tinggal gawe aningali
kang bawa salawatan

Kang lah-olèh tan kongsi bumboni
lali kasusu panontonira
padha kasuwèn anjêngglang
gosong gorènganipun
yèn santri kèh anaurani
wangsul mring pawon sigra
kèh gosong gagêtun
parèstri kang anèng wisma
arêg-rêgan tambuh rasane kang ati
cipta sami kedanan

Nyunyungnya pan calumak-calumik
tan na aking samya kabanjiran
ngandhap nguwêt kakowoke
cêblokan guyu-guyu
ting kalêsik ngalêm Jèngragi
rarasan iya ta lah
Ni Widuri ontung
bênêr lèhe nunjang-palang
nora etang gungan olèh wong jêlanthir
jênthara sarwa bisa

Mara ta dhèk wong samene iki
jinawila marang Jayèngraga
iba banjur ngèthèh-èthèh
samya jorogan guyu
tan wus solahirèng pawèstri
kang lungguh nèng paningrat
pra bokmas sadarum
Ni Kèn Widaryati lawan
bokmas Wirancana lan Rara Widuri
ki pinangantyan anyar

Sakèh wanodya suka miyarsi
marang swaranira Jayèngraga
langkung pangalêmbanane
Ni Widuri gung wuyung
tambuh solahira alinggih
ngêrêng ngunjal ambêgan
krêkuwan arikuh
tan bêtah pisah sadina
kadya jêbol igane êdêning ati
mêjên sadina-dina

Wus antara dangu ingkang singir
praptèng akir suwuk kang slawatan
tinampan salam wong akèh
gumuruh salallahu
ngalahi wasalam kaping tri
sigra Mas Mangunjana
angabani gupuh
marang wonge kasinoman
kinèn mêdalakên nyamikaning santri
gembol wedang panganan

Kang tinuding sigra sami ngrukti
mêdalakên ing laladènira
panganan nèng ngancak gêdhe
wedang srêbat sadarum
wus pinêtak royomanèki
lulurah lan arahan
wus ramut gya mundur
Kae Kidang Wiracapa
ngancarakên wawi kanca santri-santri
padha nyanyamikan anyanyamikan

Kang liningan sigra sami ngambil
wedang panganan sasênêngira
ting krêpyêk rame swarane
yata ingkang alungguh
nèng paningrat kang para èstri
Widaryati uninga
kang wayah wulangun
angling mring pawonganira
kinèn matur mringkang raka Ke Ngabèi
Jayèngraga taruna

Maring wisma layap mring tilamrik
gupuh kang tinuding mring pandhapa
wus umatur kang kinèngkèn
wangsul mundur gyannipun
Kae Kidang Wiracapa ngling
anakmas Jayèngraga
ingaturan kondur
mring wisma ibu-andika
kang liningan Jèngraga umatur inggih
rêndhêt tan pati dhangan

Suwe dènnya salawatan dhikir
sinasmitan mring Ki Kulawirya
lan kang raka pangliringe
Jèngraga sigra mundur
nèng paningrat alon alinggih
kinèn nadhah dhaharan
samya amumundhut
nyamikan sakarsanira
Ni Kèn Widaryati angandika aris
ring kang wayah pangantyan

Lah wus sira turuwa Widuri
marang tilam manawa karipan
nèng jaba ywa suwe-suwe
prayoga nèng jinêmrum
Widuri tan lêngganèng tuding
dhasar wus sore mula
tyasira yang-uyung
mangkya pan kinèn alayap
nulya lèngsèr kathuwêtan jawil wêntis
tumamèng pagêbêran

Kang sinasmitan wa ing galih
kalancangan lêlangêning karsa
dadya asêmpug dhangane
winatara wus dangu
Ni Kèn Widaryati ngling aris
anakmas Jayèngraga
sareya wus dalu
nèng jinêmrum lan garwanta
Jayèngraga liningan lèngsèr sing ngarsi
marang ing pasarean

Karongron lan Ni rara Widuri
myating raka praptèng pasarean
tar sangkrip sru panggulêde
karuna mrih cinatu
ing asmara rarasing gati
acipta ge-ageya
pinurwakèng lulut
Jèngraga ciptaning driya
amung anêmbadani ngecani kapti
batine wus sarwèwa

Saparone driya sudaning sih
prandene Widuri tan uninga
saking sangêt wulangune
tan ana kang kaetung
namung nêlêng rarasing rêsmi
kang raka anambrama
panggawe kur-ukur
Widuri saya amêksa
panggujêge tan kêlir sangkribing èstri
minta pulang-asmara

Wus anglukar wastra Ni Widuri
Jayèngraga ngunandikèng driya
wong iki dudu baene
mêrêm bae ngêthiwul
yèn ta aja anak priyayi
patut wong kabêdhalan
saênggone bêngkung
akathah sandeyanira
Jayèngraga anamudana ing rabi
kinuswa wirangrongan

Ginulingakên kang rayi
pan pinelahakên ing don
priyanya lir pendah botoh sawung
anantang toh wani
angêpak ing kalangan
bae unggul tinadhahan

Awantêr kewala nanging
jagone angucir keyok
tan dadi tarungan nora dangu
mung botohe wani
mangkana pamènira
warastra datan gulawat

Amung pangungruming rabi
ing rara ingkang wirangrong
Ni Widuri kadya sata ayun
nunucuk tan olih
solahe lir kekeyan
dènnya mring cadhang asmara

Warastra tansah inguli
-uli mêksa angalèntroh
tan gulawat pisan ni rara sru
dènnira kêpingin
Ni Widuri karuna
warastra kang tinangisan

Matur punika dospundi
anggung makatên kemawon
tan wande kawula têkèng lampus
lamun tan sinung sih
adhuh lae bêndara
mugi sung asih maring wang

Jèngraga mulat ing rabi
èsmu wêlas ing pandulon
angupayèng driya kinarya sung
marang kang mumurih
lir cintaka angêrak
minta rirising ngawiyat

Kakunge karsa murwèng sih
kang garwa nulya linêson
tinumamèng prana ing alulut
langêning arêsmi
pinolah wardêng tingkah
Widuri pongah-pangihan

Sinêmbadan ing pulang sih
kang binot dening kalangon
Widuri ciptanya rarasing hyun
kadya tan kêna wis
nutug raosing driya
tan wus kang andon asmara

Tan ana lir Jayèngragi
myang lêmbananing wong nonton
samya kêmba miyat tan liyan wus
Jèngraga asingir
ngenani tyasing kathah
kanyut dening swaranira

Wus tutug kang lagon dhikir
tamating nuskah ingaos
salawat atasing Nabi Rasul
sakulawarganing
alêlagon wêkasan
katam kang donga salawat

Nulya donga katam singir
dhikir Molud kang kinaot
kang amaca donga Ki Pangulu
Asradênta nênggih
aplalu numpa donga
ingkang nasib gantya-gantya

Santri kèh sarêng dènnya min
barung gumêrah swara wong
tamat gènnya donga Ki Pangulu
myang pra santri-santri
wus salaman sadaya
Kae Kidang Wiracapa

Nak Mangunjana dèn-aglis
ambênganira dèn-gupuh poh
sigra kang liningan nuding gupuh
mring sinomanèki
ingkang tinuduh sigra
amêdalakên asahan

Gotong-pat ingkang kêndhuri
salawe ambêng bot-abot
miwah lêladosan kang nèng ngayun
ambêng panjang giri
rampadan lam-ulaman
samakta sadayanira

Nyamikan binarkat sami
Ke Kidang wasana alon
lah wus kamadana kajadipun
anakmas ngabèi
majêmuk kirim donga
sung dhahar Jêng Nabiyolah

Lan salamêting pangantin
tulusing oyod ngarondhon
lah wus donganana gya pandulu
santak andongani
tinampan ing wong kathah
amine ambata-rêbah

Nutug dènnya andongani
Ke Kidang Wiracapa lon
ngling suwawi samya tuturuh
hèh ngulu apa wis
bênêr kêpunganira
yèn wis warata Bismilah

Matur sampun sadayèki
sadaya sami tuturoh
dan samya lêkas nadhah pikantuk
raosing pambukti
dhasar mêntas singiran
angêlih rosa amangan

Arame swaraning santri
kang kokoh jangan asèrob
ting krêcap kumrapyak ting kariyuk
kaecan abukti
tan cuwa lawuh kathah
anyamlêng panganira

Tan pae para priyayi
katêmbèn kêmbul sakèh wong
dadya amirasa sakalangkung
pikantuk abukti
tutug dènnira nadhah
luwaran samya wijikan

Ambêng wus kinèn anyarik
pra kasinoman agupoh
ngundurakên caosan sadaya wus
mundur kang ngladèni
ambêng kêndhuri samya
binarkat kèh pandumannya

Gêdhe cilik wus waradin
binuntêl anèng karoso
sawusnya samêkta para kaum
sadaya tur pamit
linilan sigra bubar
kumriyêg mulih barêngan

Gumrêdêg lampahing santri
nocol barêkat bareyot
wus kêmput sadaya wancinipun
pan wus lingsir wêngi
Ke Kidang Wiracapa
ngandika marang kang putra

Mas Wirancana Ngabèi
sêdhênge sami lêlêson
aripan ing benjang-enjang lamun
wontên tamu prapti
pênêt sami bubaran
samya umatur sumangga

Ke Kidang Wiracapèki
kundur marang gandhok kulon
Mas Prawairancana mring gyannipun
gandhok wetan nênggih
Jèngrêsmi maring langgar
Ki Wuragil Kulawirya

Ring pondhok kang pinaranti
lawan Nuripin tan adoh
kang kantun lênggah para kadang nung
maksih nèng pandhapi
samya tan ana nendra
mojar Mas Mancanapura

Niku wong niyaga sami
yèn wus padha mangan kang wong
lah akonên lêkas gamêlanmu
unèkna dèn-aglis
kang eca piniyarsa
anguyu jurudêmungan

Ki Wuragil Kulawirya
amiranti pondhokipun
saji dhadaharan tan uwus
Nuripin barkatira
laju pinangan ngathêkul
Ki Kulawirya ris mojar
dudu wong Nuripin iku

Sira suwene amangan
ukur mingkêt juju-juju
dene tan ana warêgmu
umatur sêmbari mangan
mupung wontên rêjêki gung
yèn lumampah ngalas
sadintên tan gugut-gugut

Niki wontên winarêgan
parandene datan tuku
Ki Wuragil mèsêm muwus
dèn-age gènnira mangan
arsa sun-kongkon sirèku
matur yèn sampun anêdha
ngling saiki bae uwus

Kasuwèn lèhmu anggaglag
mêngko yèn wus gawemu
mangana manèh sirèku
matur kautus punapa
nauri undangan gupuh
si Asêm-sore rannipun

Nuripin lèrèn amangan
sarya angrundêl gumuyu
wong lagi mangan dèn-utus
tan mikir ora ilokan
wus praptèng panggènanipun
angling dika tinimbalan
ing bêndara dènnya gupuh

Kang tinimbalan gra mentar
wus kerit prapta ing ngayun
Ki Kulawirya amuwus
mareneya dèn-mangarsa
Ni Asêm-sore mangayun
Ki Wuragil mèsêm nabda
pijêtana sukuningsun

Nuripin ngalih mring jaba
barkate ginawa mêtu
nutugkên pamanganipun
Ki Wuragil Kulawirya
sisiwo nêkakkên kayun
dhasar watak tan saranta
anggarap wong kang kinayun

Anutug sapolah tingkah
sadhengah malang maegung
nêlaskên sasukanipun
sadalu tan kêna bênggang
anjêntol tan kêna mudhun
kalangkung dening mirasa
rinasa salamènipun

Anjajah wong pira-pira
tan ana ingkang kadyèku
ing ngrasa pangrasanipun
Sêm-sore onjo priyangga
mila anutug sakayun
cipta pinèt bojo pisan
niyat ginawa ing besuk

Sêm-ssore dhasar nom nawang
wulanjar rupane ayu
pinanggih surasanipun
mulane Ki Kulawirya
anutug tan etung-etung
saking karênaning rasa
sadalu dènnira undhung

Tan mêne panggêlakira
lingsir kongsi wêktu Subuh
dupi praptèng rasaning pyuh
anggadêdêr kalihira
bingung tambuh solahipun
kang wadon abuntangan
Ki Wirya kagèt anjumbul

Tuntasing kama wêkasan
sru sumêngkrang kraosipun
kumramyas panas kalangkung
ge-age pangluwarira
wadonne tinundhung mêtu
Ki Kulawirya jinabad
angungun sangêt gêgêtun

Kaborang dening walakang
kapupuh sakala abuh
mêrkotok pating palêmpuh
gêrêng-gêrêng karêngkêngan
nèng wisma kewala Subuh
karipan tan antuk nendra
dene guthul badhe pruthul

Ki Kulawirya ris mojar
Ripin mareneya gupuh
kang tinimbalan mangayun
umatur wontên punapa
angling kablaèn wak-ingsun
lara palananganingwang
anggrèwèl wong kae mau

Pan banjur abuh bêngkayang
kiye dêlêngên laraku
Nuripin sigra andulu
ngling u u apa ta apa
jarku apa yèn kadyèku
akowak dening kowèkan
jèh sampeyan awon nganggur

Lah kajêgur ing jêmbêran
têmahe bêngang abingung
yèn angsung irung garuwung
pundi kang katrajang ilang
yèn dhatêng ing suku kuthung
garumpung yèn dhatêng tangan
yèn dhatêng guthul paruthul

Lah niku sampun katara
konthol guthul ting palêngthung
sakite kados pinênthung
kalunthang angathang-athang
waune jêg lothung-lothung
kabungahên mênthang suthang
kacanthêng sakiting cênthung

Puniku badhe sakênthang
kênthang gêdhê plêntungipun
Ki Kulawirya ambêkuh
tus tus wong kapara edan
dakdak criwis nguwus-uwus
wong dikon dêlêng kewala
anggigilani rinungu

Nuripin akacêmutan
Ki Wirya amuwus
Nuripin priye budimu
apa kang ginawe tamba
abuhe saya gêng mêtu
larane nora kêjamak
ting pakênêng ting sarênut

Ki Nuripin aturira
kawula tan pati juntrung
sakit makatên punika
dèrèng nate kabêngangan
duga-dalêm jampènipun
kajawi kang damêl lara
kinèn nambani yèn purun

Tinêmpahkên jampènana
aran sakit saking ngriku
ajêng botên gih punika
Sêm-sore kang angusada
dimèn mantun sakitipun
lah ya undangên sadhela
nanging yèn ingsun andulu

Marang kang anggawe lara
kudu tumiba tanganku
o lah puniku ta sampun
sakit mênawi prakara
toge sampeyan kang luput
pênêt pinupus kewala
sawêg ganjaran tinêmu

Ki Nuripin nulya mèntar
ngulati Sêm-sore gupuh
tan nyana kene wis mantuk
gya umatur tan kapanggya
angling wis aja kêruruh
mêngko yèn ana timbalan
mangarsa manggihi tamu

Ingong pêksane kewala
ning sira hya tutur-tutur
marang wong utawa matur
Nuripin mèsêm turira
inggih botên botênipun
mangkana enjang wus siyang
pêpak kang samya alungguh

Nulya Wirabajra prapta
mring gyanning Kulawiryèku
ngirit patadhahan munjung
matur ing Ki Kulawirya
kula punika ingutus
paduka ngaturan lênggah
manawi wontên têtamu

Lawan wastra sapanampan
Kulawirya aris muwus
inggih dhi Wirabajrèku
andika matur sandika
mangke kula maring ngayun
Wirabajra sigra mentar
nulya wong sinomanipun

Mring ngarsane Kulawirya
nyaoskên pateyanipun
Ki Kulawirya agupuh
adandan arsa mangarsa
ngandika mring santrinipun
Nuripin sira gaweya
bumbung ingkang tipis alus

Ngong gawe lapis planangan
supaya bisa lumaku
nulya ginawèkkên bumbung
tipis kongsi miyar-miyar
ing jro lapisaning pupus
pupus pisang gya pinasang
kinêluh kalawan lambung

Wus mayar raosing lara
dandan dhêsthar nyamping sabuk
wus prayoga pamèripun
lah payo Ripin mangarsa
kang liningan atut pungkur
mathênthêng Ki Kulawirya

Yata kang anèng pandhapa
Kè Kidang Wiracapèki
Mas Demang Prawirancana
Jayèngraga Jayèngrêsmi
lan Ki Kulawiryèki
pra ari katri sumambung
Pranjara Wirangkara
waruju Wirabajrèki
tinêpungan para ri ing Galèk-wulan

Kae Mas Mancanapura
Singabancana lan malih
Wirancana Wiranjana
Mas Mangunjana pamuncik
atarap anèng ngarsi
Ke Kidang Wiracapèku
katongton wibawanya
saupacaraning mantri
anaroja ing puri samaktanira

Tumbak tulup tamèng pêdhang
sanjata panuwak kêrbin
towok wargu winêgigan
datan pae Mas Ngabèi
Wirancana kadyèki
muktine kadya tumênggung
nèng Galèk tanpa sama
samining desa ngabèi
lir Ke Kidang Wiracapa Wirancana

Suyude kadang santana
pawonge myang magêrsari
sumungkême abandara
tan ana marêngkang siji
yèn nuju darbe kardi
aguyup panrayapipun
acakut barang-karya
lir sêmut anêmu manis
sêdya pèndèng tan ana lumuhing karya

Mas Dêmang Prawirancana
dènnira amangun-kardi
nèng karajan Lêmbuasta
tan kapalang sakarsèki
gamêlan siyang ratri
rong rancak anguyu-uyu
dhayohira sêluran
wong cilik jalu lan èstri
magêrsari parapat kalang sudagar

Praptane samya nyunyumbang
pangiring jodhangan asri
mèt warnane papanganan
wênèh lawan kêbo sapi
miwah manjangan kambing
bèbèk ayam lan ulam-luh
sarta lan jodhangira
samya nganggo-anggo sami
apameran saduwèke wong andesa

Anggili wong lunga têka
wong lanang marang pandhapi
angaturkên susumbang
Mas Mangunjana nampèni
miwah susuguhnèki
wus rinukti adatipun
parèstri manjing wisma
katur ing Bokmas Ngabèi
Wirancana sarwi nyandhing pêti giwang

Busêkan solahing janma
kang nyumbang kang nglaladèni
sugata gagawannira
sêkul panganan lan sampil
kakalak lumrahnèki
kang samya ginawa mantuk
bêdhile sajêdhotan
tandhane kang nyumbang prapti
sinauran sanjata têngêranira

Ing tanah Trênggalèk lumrah
carane wong duwe kardi
wong numbang yèn praptèng dhadhah
samya ngungêlakên bêdhil
jajaran tumbak siji
kang kuwat puluh rongpuluh
iring jojolèn jodhang
jinanur kuning rinujit
nora ketang wong siji jolèn sajuga

Tumbak siji jajarannya
angrimong jarite kêling
lanang wadon salendhangan
saduwèk-duwèke sami
ingkang samoa sami
kêndhang gong kênong myang kêmpul
tinabuh turut marga
sing wetan lor kulon tuwin
kidul samya ting carêngkung saruninya

Ngiringakên jolèn jodhang
rajakaya kang ingiring
kêbo sapi kinalungan
tumbak binorèyan kuning
pan kinêndhitan sami
ing bênang abang sagêmuh
kang nyumbang anèng ngarsa
gêlung ginombyong ing kanthil
nadyan tuwa anom mangkono caranya

Nadyan wong lanang kang nyumbang
samya sumping kêmbang kanthil
kang bèrag angore rikma
kinêbakan kêmbang kanthil
kang sudagar myang tani
kang sugih-sugih kadyèku
dadya tontonan marga
praptèng sawah bêdhil muni
dupi prapta mangkana pitêmbungira

Lampah kawula satindak
ambêgan kula sadêmi
adhapur asung pasumbang
sapele tandhanipun sih
tempe dulang raryalit
lan rajakaya sayuyu
wulaning bèbèk ayam
nuli samya anguculi
bubundhêlan picis ing kandhutannira

Puniku amung sayatra
kula-aturi midèni
gya winilang patang uwang
ya bangêt tarima-mami
sawuse dèn-tampèni
binagèkkên lujêngipun
anulya sinunggata
gagawan kalak rinukti
pan mangkana wong sugih-sugih sadaya

Kang samya jolèn jodhangan
bèbèk ayam kêbo sapi
sumbange suwang rong uwang
patang wang kèh-akèhnèki
dene kang joli siji
dhuwitan sumbanganipun
têlung kênthang pat kênthang
wolung kênthang kèh-kèhnèki
pan wus lumrah mangkono caraning desa

Tan pae lawan wong lanang
pitêmbunganira sami
kaot sinêntoring arak
kèh mêndêm mulih tan eling
ana banjur angibing
wênèh akon nantang satru
lumaku ingadu prang
kang supe kèn amatèni
rinampoga lamun leleda ing karya

Kèh solahe bêbèngkrakan
jalma nyumbang kang dèn-dêmmi
ênting pirang lodhong dènnya
kinarya anyunyuguhi
mangkana Jayèngrêsmi
Jèngraga Kulawiryèku
ngungun dènnya tumingal
samya amicarèng ati
nora jamak sajake amamantonan

Tanah desa mawa cara
carane wong numbang sami
lanang wadon pang mangkana
gagamêlan bêdhil muni
sami suka ningali
Ki Kulawirya gumuyu
tumingal wong anyumbang
adhêmên nora kepengin
susumbange mung ukur suwang rong uwang

Ngling ririh mring Jayèngraga
ya ta lah wong kene iki
pan beda ing aku kana
Wanamarta tan kadyèki
tatane wong punapi
suwang rong wang sumbangipun
tan padha lan wong kana
kang kuwat-kuwat samyanggris
Jayèngraga sumaur nauri sabda

Aririh marang kang paman
kantênan sanès desèki
bumi pae paekannya
ing ngrika kalawan ngriki
ambakna sumbang kêdhik
yèn tinêkdir dulunipun
kathah ngriki anumbang
babêktanipun kang mawi
bèbèk ayam kêbo sapi lawan menda

Kalamun dèn-rêganana
liyane nyamikannèki
wontên pintên ta punika
kang paman nauri aris
iya bênêr sirèki
yèn rinêgan sumbangipun
Ke Kidang Wiracapa
mèsêm angandika aris
lah puniki adhi ragil Kulawirya

Warnaning tataning jalma
sadhèrèk-andika ngriki
êntrage yèn wontên karya
mamanton panumbangnèki
sampun adat naluri
tatane kang wau-wau
wikana ta ing benjang
yèn ewah tataning jalmi
yèn samangke kêdah makatên limrahnya

Ki Kulawirya turira
sarwi krêp aliyan linggih
katêmbèn kula punika
sumêrêp sadhèrèk ngriki
dangune ngong-raosi
lan putranta Jèngragèku
sadhèrèk kang anyumbang
sêmune ngrêsêpkên ati
kagèt kula sumbangan mung suwang rong wang

Samantên punika tiyang
kawilang kang sugih-sugih
kang miskin mung dhudhuwitan
kasaguhane tan kira
andhandhang bantên kardi
angandhêmi lêbur luluh
wuwus tan mawi krama
angoko-kinoko sami
Kae Kidang Wiracapa mèsêm lingnya

Inggih punika caranya
gêng alit tiyang ing ngriki
yèn sampun ngoko basanya
tinuwêka dèn-lampahi
datan angeman pati
wus mangkana pandumipun
tanah ngriki sadaya
dumugi ing Pranaragi
sapangalor mangidul Jipang Magêtan

Nanging mawi waragangan
sanggupe amatês pati
mila ingkang tidha-tidha
anyantri sambi mriyayi
nuli tan krasan nyantri
pangrasane santri sintru
kathah tingkah kacêgah
awigih wêgah nglampahi
amila hur têkabur êbèr bawera

Prawirane kaprawara
badhidhig ingaran julig
abungah-bungah bêdêngah
tan kudu anyontra-nyantri
anyuntrut tan prayogi
angur mriyayi rahayu
kari kajèn karêgan
sasolah tan cêgah-cêgih
dadya jugar srengate samya maksiyat

Kapenak tan mawi sarak
sakarêp-karêp dumugi
Ki Kulawirya alatah
latahe sru uga ririh
karaos sakitnèki
Ke KidangWiracapèku
mèsêm sarwi ngandika
kadingarène dhi Ragil
botên têtêp adhi gyannipun alênggah

Ki Wirya nauri sabda
asakit kula puniki
wudunên wêlakang-ingwang
kados sawêg ambarèhi
agêng prênah gènnèki
kalangkung ing sakitipun
yèn sampuna jrih kakang
tan patos têgêl alinggih
angandika Kae Kidang Wiracapa

O yèn wudun trus sakitnya
adat mawi angatisi
kula-turi mring pondhokan
rêrêp sakalane sakit
Ki Ragil matur inggih
prasabên anulya mundur
Nuripin atut wuntat
Jayèngrêsmi Jayèngragi
samya mèsêm aningali ingkang paman

Binêtahkên lampahira
supaya tan ngatawisi
sapraptanirèng pondhokan
anjôgôr dhodhok nèng siti
pulintiran anangis
ngulat-ngulêt ngodhah-ngaduh
gêrêng-gêrêng sasambat
adhuh priye kiyi Ripin
ngur matiya larane nora kuwawa

Nuripin wêlas kalintang
marêpêki mring Ki Ragil
lon umatur bok punika
bumbunge dèn-ulapi
ya karêpmu Nuripin
kang alon bae anjupuk
gya tali ingwudharan
bumbunge ingambil ririh
lagya gêpok ing bumbung krasa sumêngkrang

Ki Kulawirya anjola
mucicil ngagaki bithi
hus trayoli kêna sèbat
sru têmên cokormu ngambil
sun-arahe pribadi
ywa bêgogok anèng ngayun
Nuripin lon umentar
sarwi garundêlan ririh
wong diupagawe dadak arêp mala

Wus karêpmu kono dhawak
awak-awakmu pribadi
ah hêng hèh nora sambada
andèkna pringas-puringis
Ki Wuragil ambêkis
dadak grundêlan su-buntung
aja lunga wong edan
mreneya anunên iki
Ki Nuripin wêdi mèsêm-mèsêm mara

Bumbunge dèn-arah-arah
ririh dèn-ambil wus kêni
anggubêl bak dening jitah
kêlumut nanah wis mijil
Nuripin kirak-kirik
sarwi anampani bumbung
pupuse amêlendrah
lir linèmpèng upil-upil
Kulawirya sumlêngêrên dènnya mulat

Yata wau Jayèngraga
prapta mêngakakên kori
kagyat kang paman tumingal
lamun ingkang putra prapti
Jèngraga amarpêgi
marang kang paman andulu
o paman katiwasan
lah punika kadi pundi
Ki Wuragil anauri kaca-kaca

Sapuluh-puluh anakmas
iya ngong kudu bilai
nora amilih jalaran
ganjaran bênduning Widi
awite anuroni
si Asêm diblêgo-ngalu
basa wêtuning rahsa
mèh tèk sumêngkrang sakit
tyas-ngong kagèt ge-age manira lukar

Wonge brabat nuli lunga
sakala banjur ngabuhi
suwene sun nèng pandhapa
sun-bêtah-bêtahkên linggih
kinèn mundur kang bèi
nuli bumbung ingong jabut
iki rupaning lara
gabrès jitah nanah wuk-brit
nora bêtah larane tan lumrah-lumrah

Kang putra wlas mèsêm mojar
nyanaku wudun sayêkti
tan nyana wudun wadonan
ngacêmut mèsêm Nuripin
puniku kadipundi
inggih paman mangkenipun
prapta ing tamu kathah
paman tan sagêd manggihi
dadak lara beka ana saba paran

Paman nabda sarwi waspa
yèn kadarus lara mami
sun-têtêdha ing Hyang Sukma
aywa kongsi bisa mulih
suka matya nèng riki
jisim-sun aywa kokubur
luwangên raganingwang
saking wirang-sun amulih
Jayèngraga myarsa linge ingkang paman

Kalangkung awlas tumingal
ngandika marang Nuripin
iku buwangên sukêrnya
priye akalira iki
rambangên nèng toya tis
dimèn luntur ingkang guluh
sigra rinambang toya
lintur ing ngirih-irih
pinarêman ing tamba makjun cuciyan

Supaya bisa amêndha
sakite saking sakêdhik
nyampingira wus cinêngkal
kang putra ngandika aris
paman kula-aturi
sasareyan anèng kasur
supaya rêrêm sênggang
kang paman jinagan aris
rêngkêng-rêngkêng mèkèh-mèkèh lon lampahnya

Ngalèyèh nèng pakasuran
ragi mêndha ingkang sakit
ing wanci têngange surya
wontên utusan pawèstri
matur mring Jèngragi
paduka ngaturan kondur
ing rama-jêngandika
ngling paman kula mangarsi
anauri ya mangsa bodhoa sira

Agupuh Ki Jayèngraga
akondur marang pandhapi
parèstri kang olah-olah
mêne tamate ningali
pating karècêm sami
rarasan dene abagus
kang aran Jayèngraga
mantune Mas Dêmang Galik
layak bae rara Widuri nubruka

Lajêng lênggah mring paningrat
nor lampahe Jayèngragi
wus andhèr kang tata dhahar
anganti Ki Jayèngragi
lênggah nunggil Jèngrêsmi
kang rama ngandika arum
kadospundi kang paman
punapa siyos ngatisi
Ke Ngabèi jroning tyas sampun anduga

Sinamun pangungunira
Jèngraga umatur aris
inggih wontên sangêtira
rayinta paman Wuragil
ngling malih ngancarani
andika kewala laju
ngaturan ing ibunta
manjing ing wisma abukti
Jayèngraga lumèngsèr mangsuk ing wisma

Alênggah tunggil ing garwa
nulya ingancaran bukti
Kae Kidang Wiracapa
tunggil ambêng lan Jèngrêsmi
Wirancana Ngabèi
pra kadang sarêng akêmbul
miwah laladènira
gyanning Ki Kulawiryèki
Ke Ngabèi ngancarani turuh asta

Agupuh ingkang liningan
dan lêkas sami abukti
gamêlan munya rum raras
La-êla lon-lon angrangin
gêndhinge dèn-gêndhèngi
Bèr-manis manise nuntung
sarênge angumara
sarancak nyalupak sami
pênabuhe imbal ngapinjal sènggolan

Kang myarsa Bèr-manis munya
tyasira kudu angibing
saking sakecaning raras
panabuhe ukur jawil
angênut-ênut ati
sinambi dhahar pikantuk
o enak tan kasêlak
angantêg-antêg kang bukti
Kae Kidang Wiracapa lon ngandika

Ing agêsang yèn sagêda
among momot ing sakalir
bawa solahing agêsang
tan ana dèn-sakuthoni
myang kang dèn-prasèjèni
lire basa kang kadyèku
tapakur marang Sukma
kang ngidhêp tan angidhêpi
myang sakalir mung sukur dandananira

Sokur wis tan suka bingah
lawan wus tan êsak sêrik
mring sarupaning agêsang
jalma sato miwah pêksi
myang rês-rês ing sabumi
sami titahing Hyang Agung
tan karêp lan siniya
puniku kang dèn-wastani
among amot amung muhung dhawakira

Puniku tandha ngalamat
dadalan dadi udadi
wus prasèjèning Asya-a
pancade wong ahli luwih
Jayèngrêsmi nor-ragi
kêpêle ing ngantu-antu
tanpantuk nadhah kathah
tuwuk myarsa rasaning ngling
wêwah ajêm kajatmikaning ngulama

Wus tutug dènnira dhahar
luwaran dènnira bukti
ambêng nulya cinarikan
nyamikan lumadyèng ngarsi
Ke Kidang ngancarani
wawi sinambi ing ngriku
pisang sigêging manadhah
kang putra nuwun turnèki
pra putra ri samya ngalap sasênêngnya

Antara dènnya lênggahan
kang surya gumiwang lingsir
angatag salat ing langgar
adhangan Ki Jayèngrêsmi
pangulu modin santri
Ki Jayèngraga anusul
kadas makmum sêmbahyang
praptèng bakda Luhurnèki
wusnya pragat nulya wangsul mring paningrat

Lingsir kulon wancinira
wontên wong ngaturi uning
kalamun wontên dhatêngan
prayantun saking nagari
Mas Mangunjana gipih
mring kori amêthuk tamu
têngara ajêdhotan
jaba jro kang bêdhil muni
wusnya tundhuk ngaturan lajyèng pandhapa

Dyan Ngabèi Wijakangka
punggawa ing Pranaragi
abagus aprajuritan
anyuriga dhuwung katri
kering suduk rinukmi
apêpêthêt tudhung basu
-nandha jinamang renda
lumampah srigak mantêsi
gamêlannya munya Ladrangan barungan

Praptèng tritising pandhapa
Ke Kidang Wiracapèki
myang Mas Dêmang Wirancana
samya gupuh ngancarani
nulya dyan angabèi
amapan dènnira lungguh
tinut pra rencangira
binagya wilujêngnèki
amangsuli samya raharjaning krama

Mas Dêmang Prawirancana
angling mring Wirancanèki
ruktinên prayogakêna
rumate Kimas sirèki
kang liningan nulya glis
sugata pateyanipun
myang pamondhokanira
nulya atêngara malih
Mangunjana nulya mêthuk maring lawang

Dyan Bèi Wiryawijaya
lan Dyan Wiryadipurèki
kalih wus kèrit ing lampah
saupacaraning mantri
gamêlan anêsêgi
barungan pating jalênggur
wus prapta ing pandhapa
ingancaran samya linggih
binagèkkên wilujêng ing kalihira

Nulya na malih têngara
Mas Mangunjana nulya glis
amêthuk tamu kang prapta
sakawan saking nagari
Mas Bèi Wirapati
Wangsapati malihipun
Dyan Dêmang Malangdewa
Mas Puspalaya Ngabèi
prawira-pat kèrit-ing Mas Mangunjana

Bêdhile abêrondongan
têngarane tamu prapti
umyung gamêlan barungan
pangliking ronggèng kakalih
praptèng tarup taritis
ingaturan samya lungguh
nulya atata lênggah
gya malih têngara muni
ting jarêdhot Mas Mangunjana agêpah

Pipitu priyayi têka
lan garwa nitih turanggi
Dyan Ngabèi Mangunbrata
Dyan Bratawangsa Ngabèi
Ngabèi Jayapati
Mas Dêmang Jayabilaru
Mas Dêmang Sandipura
Dyan Sumajaya Ngabèi
lawan Radèn Puspagati maksih magang

Krakêt lan kang darbe kutha
keringan asor ngabèi
wus kèrit ing lampahira
prapta ingacaran linggih
nulya têngara malih
Mas Mangunjana agupuh
mêthuk tamu kang prapta
saking Kalangbrèt myang Rawi
Dêmang Ranujaya Dêmang Setajaya

Lan Dêmang Ranumênggala
tuwin Dêmang Ranupati
Dyan Dêmang Ranudipura
Dêmang Ranudikarèki
Ki Dêmang Ekamantri
lawan Dêmang Ranukewuh
Ngabèi Ranubaya
sasanga wus tundhuk kèrit
gumarudug prapta ingancaran lênggah

Binagya sabda wijaya
umatur mangsuli krami
wus tata palungguhira
alalante sadayèki
nulya Mangunjanèki
angatag sinomanipun
mêdalkên pasugatan
panginuman arak api
pirang goci lan cangkire anèng talam

Ing inuman wus warata
mundur ingkang angladèni
nulya pateyan mangarsa
miwah pamucanganèki
pra tamu matur aris
mring Mas Dêmang kalihipun
lêrêsipun punika
besanan angsal ing pundi
anauri Kae Kidang Wiracapa

Lêrêse botên besanan
sakalanipun ing mangkin
inggih wikana ing benjang
têpange sami sisiwi
sapuniki nujoni
putrane Jêng Kyai Guru
pradikan Wirasaba
dhusune Wanamartèki
kang awasta Jêng Kyai Bayi Panurta

Duk nènèmane dhèk kula
Ki Bayi kalawan mami
apan tunggil panêcêpan
saeka sabaya-pati
kang sami golong budi
wong sasanga tunggil guru
sami-samining mitra
mring kula kalangkung asih
kang kinanthi kinathik ing dalu siyang

